---
layout: page
title: درباره آسمانه
permalink: /about/
---

- «آسمانه» شبکه‌ای است برای انتقال اطلاعات و دانش، و گفت‌وگو و نقد در زمینۀ

> تاریخ و تئوری معماری و هنر، پیوندهای معماری و هنر با انسانیات و فرهنگ، و حوزه‌های میان‌رشته‌ای به‌ویژه در پیوند با رشته‌ها و حوزه‌های تاریخ هنر، نقد هنر، نظریۀ ادبی، انسان‌شناسی فرهنگی، مطالعات فرهنگی، تاریخ فرهنگی، تاریخ اجتماعی، جامعه‌شناسی تاریخی.      

- هدف از این کار گرم کردن فضای اندیشه و گفتار در این باره، روزآمد نگاه داشتن علاقه‌مندان این حوزه‌ها، تعمیق اندیشه، و دامن زدن به گفت‌وگو و نقد است.  

- این شبکه در قالب‌های وبگاه، کانال تلگرام، گروه تلگرام، اینستاگرام (و به‌زودی توییتر و فیس‌بوک) فعالیت می‌کند.  

- بخش‌های اصلی وبگاه آسمانه عبارت است از  

  - یادداشت: حاوی یادداشت‌ها و جستارهای اختصاصی آسمانه
  - خبر و گزارش: حاوی اخبار و گزارش‌های داخلی و خارجی در حوزۀ موضوع آسمانه
  - کتاب، مقاله، نشریه: حاوی معرفی و نقد کتاب‌ها و مقاله‌ها و نشریات
  - پژوهش: حاوی معرفی پژوهش‌های مهم
  - پرونده: حاوی پرونده‌هایی در قالب تک‌نگاری دربارۀ موضوع‌های مربوط
  - صدا/تصویر: حاوی پرونده‌های صوتی و تصویری، از قبیل سخنرانی، کلاس، و مصاحبه
  - کتابخانه: حاوی نسخه‌های الکترونیک کتاب‌ها و مقاله‌ها با مراعات حقوق نشر؛ نیز حاوی یادداشت‌هایی   در راهنمایی دسترس به و استفاده از منابع تحقیق

  ## گردانندگان آسمانه

- آسمانه را هيئت تحریریۀ آن، زیر نظر مهرداد قیومی بیدهندی، اداره می‌کند. این هيئت متشکل است از
  **صبا مدنی قهفرخی**
  **دنا شمسی‌زاده**
  **فرزاد زره‌داران**

- طراحی ساختار وبگاه آسمانه را هيئت تحریریه، و طراحی و برنامه‌نویسی وب آن را **علی طیبی** بر عهده داشته است.

- طراحی وبگاه پیشین آسمانه را شرکت مدیا تولز و نگهداری آن را **بابک ونداد** بر عهده داشت و آسمانه همچنان از حمایت‌های او، از سِروِر رایگان گرفته تا همراهی‌های دیگر، برخوردار است.  

## تهیۀ محتوا برای آسمانه و همکاری با آن  

محتوای آسمانه را نویسندگان بالفعل و بالقوۀ آن تهیه می‌کنند؛ چه اعضای هيئت تحریریه و چه دیگران. همه می‌توانند برای آسمانه محتوا تهیه کنند. کافی است که متن، تصویر، یا صوتی را که ساخته یا برگزیده‌اند به نشانی ایمیل آسمانه بفرستند. در صورتی که آن مطلب، از حیث موضوع و کیفیت و صورت، با معیارهای آسمانه مطابقت داشته باشد در نوبت نشر قرار می‌گیرد.  

## بخش‌های آسمانه و پیشینۀ آن

نخستین فعالیت در شبکه‌های اجتماعی با عنوان آسمانه در سال ۱۳۸۶ در قالب گروهی گوگلی، متشکل از دانشجویان و استادان دورۀ کارشناسی ارشد مطالعات معماری ایران در دانشگاه شهید بهشتی آغاز شد. پس از گشایش دورۀ یادشده در دانشگاه‌های هنر اصفهان، دانشجویان و استادان آنجا نیز به گروه گوگلی آسمانه افزوده شدند. این گروه در سال ۱۳۹۵ جای خود را به گروهی تلگرامی با عنوان «آسمانه» داد. (از آنجا که عضویت در این گروه محدود به دانشجویان و دانش‌آموختگان و استادان دانشگاه شهید بهشتی است، اخیراً نام آن به «آسمانۀ بهشتی» تغییر یافته است.)   

### کانال تلگرامی آسمانه  

کانال تلگرامی آسمانه در اردیبهشت ۱۳۹۵ به اهتمام **سمانه محسنی حسین‌آبادی** و **زهرا گلشن** تأسیس شد. این کانال به کوشش هیئت تحریریۀ اندیشمند و پرکار آن ــ به‌ویژه **صبا مدنی** و **دنا شمسی‌زاده** ــ و همکاری **مطهره دانایی‌فر**، **محمد فلاح**، **سینا سلطانی**، و جمعی از نویسندگان دور و نزدیک، ثابت و موقت، رفته‌رفته قوام گرفت و به محور اصلی مجموعۀ آسمانه بدل شد. در طی سال‌های ۱۳۹۵ تا ۱۳۹۸، دبیری این کانال را **ریحانه حیدری** بر عهده داشت. هم‌اکنون این کانال را نیز هیئت تحریریۀ شبکۀ آسمانه اداره می‌کند و همچنان کانون اصلی شبکۀ آسمانه است.
نشانی کانال آسمانه:
 https://t.me/asmaaneh

### وبگاه پیشین آسمانه  

در ۲۵ خرداد ۱۳۹۵، وبگاه آسمانه ــ به اهتمام **مطهره دانایی‌فر**، **یحیی سپهری**، زنده‌یاد **بیتا قهرمانی**، زیر نظر **مهرداد قیومی** ــ در قالب مجموعۀ وب‌نوشت‌های علاقه‌مندان تاریخ و تئوری معماری و هنر (با عنوان «حلقۀ آسمانه») تأسیس شد. طراحی رایانه‌ای و برنامه‌نویسی آن وبگاه را **شرکت مدیاتولز** بر عهده داشت و از سال ۱۳۹۷ تا ۱۴۰۰ نگهداری از آن به عهدۀ **بابک ونداد** بود. در معرفی حلقۀ آسمانه چنین آمده بود:   

> «حلقۀ آسمانه»، مجموعه‌ای از وب‌نوشت‌های کسانی است که سخنی دربارۀ تاریخ و تئوری معماری و هنر دارند و مایل‌اند که در این حلقه حضور داشته باشند؛ فارغ از وابستگی به سازمان و دانشگاهی خاص و فارغ از سن و وجاهت و شهرت. به این نحو، حلقۀ گشودۀ آسمانه مکانی برای آشنایی با چهره‌های نو در این حوزه، کنار هم دیدنِ پیران و جوانان، و اطلاع از کارها و اندیشه‌های ایشان، تشویق اندیشمندان تازه‌کار و کهنه‌کار به نوشتن، و گستردنِ میدان گفت‌وگو در این زمینه است. به همین جهت، فقط همین بخش حلقۀ آسمانه به‌عمد بر محور اشخاص است؛ اما بدون آنکه برخوردار نبودن از عنوان رسمی و شهرت موجب به حاشیه راندن کسی بشود. [...] در کنار هم قرار گرفتن شماری از وب‌نوشت‌ها این حسن را دارد که مخاطبان را از مجموعه‌ای از اندیشه‌ها و یافته‌ها از اشخاص گوناگون در حوزه‌ای کمابیش مشترک بهره‌مند می‌کند. مجموعۀ وب‌نوشت‌ها، که در اینجا آن را حلقۀ آسمانه خوانده‌ایم، مانند ترجمانِ حزب یا جریانی منسجم نیست؛ بلکه بیشتر به مهمانی‌ای با مهمان‌های گوناگون می‌مانَد که در یک چیز، یعنی شرکت در آن مهمانی، اشتراک دارند و همه مایل‌اند طوری رفتار کنند که آن محفل باقی باشد و چراغش روشن بمانَد. پیداست که مخاطبان این حلقه از این همه یادداشت در یک جا بهره‌ای می‌برند که در پراکندگیِ یادداشت‌ها و وب‌نوشت‌ها به‌دست نمی‌آید. خود نیز می‌توانند با اظهار نظر دربارۀ نوشته‌ها، بحثی راه بیندازند یا در بحثی شرکت کنند.  

ادارۀ حلقۀ آسمانه در طی چهار سال اخیر بر عهدۀ **یحیی سپهری**، **مطهره دانایی‌فر**، **صبا مدنی**، **دنا شمسی‌زاده**، و **مجتبی مهرعلی** بوده است. وبگاه حلقۀ آسمانه در ۲ مهر ۱۴۰۰ جای خود را به وبگاه جدید آسمانه داد.  

### صفحۀ اینستاگرام آسمانه

این صفحه در آذر ۱۳۹۹ به اهتمام هيئت تحریریۀ آسمانه به‌صورت آزمایشی آغاز به کار کرد و در طی یک سال اخیر فعالیت آن، با تکیه بر محتوای کانال تلگرامی آسمانه، رفته‌رفته گسترده‌تر و پرتحرک‌تر شده است. دبیری این صفحه بر عهدۀ **فرزاد زره‌داران** است.
نشانی صفحۀ اینستاگرام آسمانه:
https://www.instagram.com/asmaneh.art.and.architecture/  

## سپاسگزاری

از آقای **بابک ونداد** به‌ویژه سپاسگزاریم که از سال ۱۳۹۷ به طرق مختلف، با کمک‌های فنّی رایگان، تداوم فعالیت آسمانه را ممکن کرده ‌است .
خانم‌ها **سیده‌بشری موسوی** و **زینب تمسکی** در طول سال‌های اخیر در ادارۀ آسمانه کمک کرده‌اند و از این بابت از ایشان سپاسگزاری می‌کنیم.  

## حمایتِ آسمانه

- **شبکۀ آسمانه خصوصی و ناسودبر است و از هیچ حمایت دولتی و عمومی بهره نمی‌برد.**  
- **در صورت تمایل به حمایت مالی آسمانه، با ما مکاتبه کنید:**  
  asmanehchannel@gmail.com
