--- 
title: "سایۀ آن برج بلند" 
authors: pouresmaiel 
types: blog 
tags: مریم پور‌اسماعیل,تاریخ معماری,مطالعات معماری ایران,آسمانه,برج,ادبیات داستانی,داستان,ادبیات و معماری,معماری در ادبیات 
featured: false
featureImg: "/assets/img/posts/UgcCD.jpg" 
slug: UgcCD 
gallery: 
- image_path: "/assets/img/posts/UgcCD.jpg" 
  title: "سایۀ آن برج بلند" 
 
excerpt: "ادبیات داستانی مدرن به واسطهٔ پرداختن به انسان، زندگی و افکار او، دغدغه‌ها، روزمرگی‌ها، معضلات و مشکلاتش، منبع خوبی برای درک نسبت انسان امروزی و معماری است. این گونه ادبیات، چه آنها که بن‌مایه‌های اساطیری، تمثیلی و متافیزیکی ادبیات پیشامدرن را حفظ کرده‌اند و چه آنها که به کلی از این عوالم فاصله گرفته‌اند، غنی از ارتباط انسان با محیط پیرامون و تأثیر و تأثرات آن است. " 
--- 
<div>
<div>
<p style="text-align: justify;">ادبیات داستانی مدرن به واسطهٔ پرداختن به انسان، زندگی و افکار او، دغدغه&zwnj;ها، روزمرگی&zwnj;ها، معضلات و مشکلاتش، منبع خوبی برای درک نسبت انسان امروزی و معماری است. این گونه ادبیات، چه آنها که بن&zwnj;مایه&zwnj;های اساطیری، تمثیلی و متافیزیکی ادبیات پیشامدرن را حفظ کرده&zwnj;اند و چه آنها که به کلی از این عوالم فاصله گرفته&zwnj;اند، غنی از ارتباط انسان با محیط پیرامون و تأثیر و تأثرات آن است. در داستان&zwnj;های مدرن، در سه سطح می&zwnj;توان به جستجوی این نسبت و ارتباط پرداخت: توصیف بناها و محیط ساخته شده؛ تمثیل&zwnj;ها، استعاره&zwnj;ها و ارجاعات مربوط به معماری؛ بن&zwnj;مایه&zwnj;های روان&zwnj;شناختی، فلسفی، جامعه&zwnj;شناختی و اساطیری پنهان در روایت از منظر معماری. برای مثال &laquo;خانه&raquo; به عنوان سمبل و نماد، بارها در بزرگ&zwnj;ترین آثار ادبی ایران و جهان تکرار شده است، بسیاری از آثار بزرگ ادبی در یک اتاق یا یک خانه اتفاق افتاده است و در بسیاری نیز عناصر معماری چون درگاه، پنجره، دیوار، پله، آستانه، سقف و غیره به صورت نماد یا سمبل به کار رفته&zwnj;اند (1). در این بخش می&zwnj;کوشیم تا از این منظر به برخی آثار ادبی ایران و جهان نظری بیفکنیم.</p>
<br />
<p style="text-align: justify;">&nbsp;پرداختن به ادبیات غرب از این منظر دارای اهمیت است که به قول فیلسوف معاصر، داریوش شایگان، ما به واسطهٔ پذیرفتن مدرنیسم غربی در تمام شئونات زندگی&zwnj;مان، در تقدیر تاریخی تمدن غرب شریک هستیم (2) و شاید بررسی آثار داستانی غرب از این منظر، دست&zwnj;کم ما را با شئونات آن، بنیادهای آن و سرانجام و تقدیرِ آن آشناتر کند؛ امروز، زندگی در شهری مانند تهران، مناسبات و اخلاقیات و روابط و ضوابطش، فروشگاه&zwnj;ها و مال&zwnj;ها و مراکز خریدش، بیلبوردها و تبلیغات سرسام&zwnj;آورش، سازه&zwnj;های عظیم&zwnj;الجثه و فولاد و بتنش، دست&zwnj;کمی از روح سخت و سرد زندگی در یک جامعهٔ مبتنی بر سرمایه ندارد؛ بی&zwnj;آنکه مزایای آن را داشته باشد! شاید به سبب همین ضرورت است که در نخستین بخش از این مجموعه مطالب، به سراغ نمایش&zwnj;نامهٔ &laquo;مرگ فروشنده&raquo; اثر آرتور میلر رفته&zwnj;ام؛ تا با فرجام انسان در این جامعه آشنا شویم.</p>
<br />
<p style="text-align: justify;">اساس داستان مرگ فروشنده بر تراژدی پایان زندگی یک بازاریاب است (3) به نام ویلی لومان؛ کسی که در آستانهٔ پیری و از کارافتادگی، در نظام محصول&zwnj;مدار سرمایه&zwnj;داری جایگاه خود را از دست می&zwnj;دهد و چون تفاله&zwnj;ای به دور انداخته می&zwnj;شود؛ یا به قول برکوفسکی در نقدی بر این نمایشنامه (4) &laquo;انسان به مثابهٔ میوه&zwnj;ای است که سرمایه&zwnj;داری عصارهٔ آن را می&zwnj;مکد و وقتی دیگر عصاره&zwnj;ای نداشت، به دور می&zwnj;افکندش. تا وقتی سود می&zwnj;آورد و &laquo;فروشندهٔ خوبی است&raquo;، مفید است، و بعد باید رهایش کرد&raquo;. (5) از طرف دیگر، ناکامی فرزندانی که بسیار دوستشان می&zwnj;دارد و در تمام عمر آرزوهای دور و درازی برای آنها در سر داشته، مزید بر سرخوردگی و بیماری ویلی لومان است. سراسر نمایشنامه پر است از ارجاعات و سمبل&zwnj;ها و استعاره&zwnj;ها؛ اما آنچه که در این یادداشت مورد نظر است، استعاره&zwnj;های مربوط به معماری است که از قضا در این داستان بسیار پررنگ و کلیدی است. برکوفسکی در نقد خود به این مسئله اشاره&zwnj;ای گذرا دارد: &laquo;توصیف محل خانهٔ ویلی لومان، شاید اشاره&zwnj;ای آگاهانه باشد بر زندانی که ویلی لومان را در خود جای داده: خانه&zwnj;ای کوچک که جوان&zwnj;ها در آن پیر می&zwnj;شوند، بچه&zwnj;ها در آن می&zwnj;بالند و به ساکنانش خواب، استراحت و غذا می&zwnj;دهد. دیوارهای بلند آسمانخراش&zwnj;ها آن را از هر سو در بر گرفته&zwnj;اند. آسمان&zwnj;خراش&zwnj;ها، نشانهٔ قدرت و سلطهٔ سرمایه&zwnj;داری، خانهٔ کوچک و خانوادهٔ لومان را در خود مدفون می&zwnj;کنند و حتی آفتاب را نمی&zwnj;گذارند بدان نفوذ کند. دیوارهای بی&zwnj;جان و غول&zwnj;آسای بتنی و شیشه&zwnj;ای بر موجود جاندار کوچک، که انسان باشد مسلط هستند&raquo;. اما در این نمایشنامه دو نماد قدرتمند دیگر نیز وجود دارد؛ خانهٔ ییلاقی، و سرسبزیِ پیرامون آن و حیاط (در زمان حال و در غیاب آن سرسبزیِ گستردهٔ گذشته) که بارها در طول نمایشنامه به آن اشاره می&zwnj;شود. در ابتدای نمایشنامه و در توصیف خانه&zwnj;های ییلاقی پیرامون شهر، میلر اشاره می&zwnj;کند که: &laquo;بروکلین پر از نارون&zwnj;های غول&zwnj;آسا و درختان افرای سرسبز بود. زن و شوهرهای جوان با بچه&zwnj;های کوچکشان به هوای اینکه از زندان دیوارهای شهر راحت شوند و بتوانند دوباره رؤیای آزادی و امید را پس از جنگ جهانی اول در خود زنده کنند، به آنجا آمده بودند. خانه&zwnj;ای که در صحنه دیده می&zwnj;شود، مظهر همان رؤیای آزادی و امید است (6)&raquo;؛ پس خانه&zwnj;های ییلاقی نماد آزادی از چنبرهٔ شهر و امید برای بازیابی زندگی&zwnj;های گذشته در دامن طبیعت است. در خلال نمایشنامه دیالوگی حسرت&zwnj;آمیز میان لومان و همسرش لیندا برقرار می&zwnj;شود که به وضوح به این آزادی سلب شده و این امید بر باد رفته، بعد از ساختن برج&zwnj;های بلند در منطقهٔ ییلاقی اشاره دارد:</p>
<br />
<p style="text-align: justify;">ویلی: تو رو خدا چرا یکی از این پنجره&zwnj;ها رو باز نمی&zwnj;کنی؟</p>
<br />
<p style="text-align: justify;">لیندا: (با بردباری)، عزیزم، پنجره&zwnj;ها همه بازه.</p>
<br />
<p style="text-align: justify;">ویلی: ببین چه جوری خونه رو زندان کردن. همه&zwnj;اش دیوار آجری و پنجره. پنجره و دیوار آجری.</p>
<br />
<p style="text-align: justify;">لیندا: بایستی زمین بغلی رو می&zwnj;خریدم.</p>
<br />
<p style="text-align: justify;">ویلی: خیابونا پر از ماشیه. اینورا یه ذره هوای پاک و تمیز نیس. دیگه علف هم سبز نمی&zwnj;شه. یه بوته هویج هم نمیشه توی باغچه کاشت. بایستی یه قانونی علیه این ساختمونای بلند درست کنن. اون دو تا درخت نارون قشنگ که اونجا بود یادت می&zwnj;آد؟ همون که من و بیف بش تاب بسته بودیم؟</p>
<br />
<p style="text-align: justify;">لیندا: آره، اون وقتا انگار یه میلیون میل از شهر دور بودیم.</p>
<br />
<p style="text-align: justify;">ویلی: باس اون معماری رو که درختا رو زده تا جاش خونه بسازه زندونی کنن. اونا اینجا رو خراب کردن (سرگرم خاطراتش می&zwnj;شود). اون روزا خیلی خوب یادم می&zwnj;آد.</p>
<br />
<p style="text-align: justify;">لیندا: این موقع سال همه جا پر از یاس و گل&zwnj;های قشنگ بود. همه جا شقایق و نرگس بود. این اتاق چه عطری داشت!</p>
<br />
<p style="text-align: justify;">لیندا: خوب، آخه مردم مجبورن یه جایی زندگی کنن.</p>
<br />
<p style="text-align: justify;">ویلی: نه، حالا مردم خیلی زیاد شدن.</p>
<br />
<p style="text-align: justify;">لیندا: گمون نمی&zwnj;کنم جمعیت زیاد شده باشه، به نظرم ...</p>
<br />
<p style="text-align: justify;">ویلی: جمعیت زیاد شده! البته که همه جا رو به خرابی می&zwnj;کشه! جمعیت اونقدر زیاد شده که نمیشه کنترلشون کرد. این رقابتشون برای ازدیاد جمعیت دیوونه کننده&zwnj;س. چه بوی گندی از این آپارتمان&zwnj;ها میاد! همه جا همین&zwnj;جوریه (7).</p>
<br />
<p style="text-align: justify;">در کنار این استعاره، حیاطِ کوچکی که در حصار ساخت و سازهای پیرامون خِفت افتاده و حتی ذره&zwnj;ای آفتاب به آن نمی&zwnj;تابد، در زمان حال، نماد امید کوچک ولی تاریک ویلی لومان است برای رسیدن به آرزوهایش. در طول نمایشنامه، هر جا که کورسوی امیدی برای بهبود اوضاع پیدا می&zwnj;شود، نام حیاط کوچک هم به میان می&zwnj;آید؛ برای نمونه در پردهٔ دوم نمایشنامه، هنگامی که امیدهای تازه&zwnj;ای در زندگی خانواده پیدا شده، می&zwnj;خوانیم:</p>
<br />
<p style="text-align: justify;">ویلی: امشب که برمی&zwnj;گردم خونه یک کم تخم سبزی می&zwnj;خرم.</p>
<br />
<p style="text-align: justify;">لیندا: عالی میشه. اما حیف که آفتاب به آونجا نمی&zwnj;رسه. دیگه چیزی در نمیاد.</p>
<br />
<p style="text-align: justify;">ویلی: جان من، یه کمی صبر کن، میرم بیرون شهر یه تکه زمین می&zwnj;خریم، اونجا سبزی می&zwnj;کاریم، یه چندتایی هم مرغ نگه می&zwnj;داریم (8).</p>
<br />
<p style="text-align: justify;">یا:</p>
<br />
<p style="text-align: justify;">ویلی: (در حال عبور از حیاط خانه) اینجا شاید چغندر سبز بشه.</p>
<br />
<p style="text-align: justify;">لیندا: (درحالی که می&zwnj;خندد) اما تو چند دفعه آزمایش کردی، نشد (9).</p>
<br />
<p style="text-align: justify;">پنداری سایهٔ شوم زندان شهر مدرن، همواره به دنبال انسان امروزی است و &laquo;بیرون از شهر&raquo; رؤیای فرار از این زندان است؛ غافل از اینکه گسترش افسارگسیختهٔ شهر، مفهوم &laquo;بیرون از شهر&raquo; را به رؤیایی موقتی و گذرا بدل کرده است.</p>
<br />
<p style="text-align: justify;">در پایان داستان و در آستانهٔ خودکشی ویلی، هنگامی که تمام امیدهای او ناامید شده است، شب&zwnj;هنگام (در تاریکی مطلق، نشانی از بی&zwnj;امیدی کامل)، از روی دستور روی پاکت بذرهای سبزی، در حیاط کوچکش بذر سبزی می&zwnj;نشاند؛ گویی آن بذرها آن امیدهایی است که با مرگ تاریک او و حق&zwnj;بیمهٔ بیست&zwnj;هزار دلاری به فرزندان، برای او پیدا شده است:</p>
<br />
<p style="text-align: justify;">بیف: داره اونجا چکار می&zwnj;کنه؟</p>
<br />
<p style="text-align: justify;">لیندا: تخم سبزی می&zwnj;کاره.</p>
<br />
<p style="text-align: justify;">بیف: این وقت شب؟ اوه خدایا!</p>
<br />
<p style="text-align: justify;">ویلی چراغ&zwnj;قوه و چند پاکت تخم سبزی و بیلچه در دست دارد. دستهٔ بیلچه را روی زمین محکم می&zwnj;کند و به طرف چپ می&zwnj;رود. با چراغ روی پاکت&zwnj;ها را روشن می&zwnj;کند تا بتواند طرز کاشتن آنها را بخواند.</p>
<br />
<p style="text-align: justify;">ویلی: هویج ... به فاصلهٔ یک چهارم اینچ... ردیف&zwnj;ها به فاصلهٔ یک پا ( با پا فاصله را اندازه می&zwnj;گیرد) یک پا ( پاکت را زمین می&zwnj;گذارد و اندازه می&zwnj;گیرد) کاهو ... (نوشتهٔ پاکت را می&zwnj;خواند و دوباره اندازه&zwnj;گیری می&zwnj;کند) یک پا (10) ...</p>
<br />
<p style="text-align: justify;">می&zwnj;بینیم که چگونه، سرنوشت انسان در جهان مبتنی بر سرمایه با زندگی در خانه-زندان&zwnj;های بی&zwnj;نور و هوا، محصور در برج&zwnj;های بلند به عنوان نمادهای قدرتمند سرمایه&zwnj;داری، به تصویر کشیده شده است و چگونه نمادهای معماریانه، عمق پایان تراژیک زندگی انسان وابسته به این نظام را به تصویر تواند کشید؛ برج&zwnj;های بلند با سایه&zwnj;های گسترده بر خانه&zwnj;های ییلاقی، نماد سلطهٔ بی&zwnj;چون و چرای سرمایه&zwnj;داری؛ خانهٔ ییلاقی نماد امیدهای گذشتهٔ بر باد رفته؛ حیاط کوچک نماد امیدهای کوچک و بی&zwnj;ثمر انسان در دنیای سرمایه&zwnj;داری و گاهی نماد خودِ انسان در چنبرهٔ این نظام.</p>
<br />
<p style="text-align: justify;">&nbsp;آیا اگر حیاط کوچک ویلی نور می&zwnj;گرفت، او امید بیشتری به آینده نداشت؟ آیا خودکشی او دست&zwnj;کم به تعویق نمی&zwnj;افتاد؟</p>
<br />
<p style="text-align: justify;">پی&zwnj;نوشت&zwnj;ها:</p>
<br />
<p style="text-align: justify;">(1)&nbsp;&nbsp; برای نمونه نک: سیروس شمیسا، داستان یک روح؛ شرح و متن بوف کور صادق هدایت، تهران: انتشارات فردوس، 1376، ص 155، و ولادیمیر ناباکوف، مسخ و دربارهٔ مسخ، ترجمهٔ فرزانه طاهری، تهران: نشر نیلوفر، 1394.</p>
<br />
<p style="text-align: justify;">(2)&nbsp;&nbsp; &nbsp;داریوش شایگان، آسیا در برابر غرب، تهران: انتشارات امیرکبیر، 1391.</p>
<br />
<p style="text-align: justify;">(3)&nbsp;&nbsp; در زمان ترجمهٔ این کتاب، شغل بازاریابی هنوز در ایران ناشناخته بود؛ علی&zwnj;اصغر بهرام&zwnj;بیگی نام این کتاب را &laquo;مرگ پیله&zwnj;ور&raquo; ترجمه کرده و در کتاب به این نکته اشاره کرده است.</p>
<br />
<p style="text-align: justify;">(4)&nbsp;&nbsp; مرگ فروشنده، آرتور میلر، ترجمهٔ عطاءالله نوریان، تهران: نشر قطره، 1383، ص 7-12</p>
<br />
<p style="text-align: justify;">(5)&nbsp;&nbsp; همان، ص 9</p>
<br />
<p style="text-align: justify;">(6)&nbsp;&nbsp; همان، ص 18</p>
<br />
<p style="text-align: justify;">(7)&nbsp;&nbsp; همان، صص 30 و 31</p>
<br />
<p style="text-align: justify;">(8)&nbsp;&nbsp; همان، ص 112</p>
<br />
<p style="text-align: justify;">(9)&nbsp;&nbsp; همان، ص 118</p>
<br />
<p style="text-align: justify;">(10) همان ص 191</p>
<p style="text-align: justify;">&nbsp;</p>
</div>
</div>