--- 
title: "نگهبانی از قطع پوستر" 
authors: smohseni 
types: blog 
featured: false
slug: gnHgD 
--- 
<p>اگر دانشجوی مطالعات معماری ایران در دانشگاه شهید بهشتی بوده باشید یا کلاً دانشجوی این دانشکده بوده باشید و به اعلان&zwnj;های مختلفی که در دانشکده نصب می&zwnj;شود توجه کرده&zwnj; باشید یا اینکه حتی از دنبال&zwnj;کنندگان اخبار دورۀ مطالعات معماری ایران در این دانشگاه بوده باشید حتماً تا الآن دست کم یک نمونه از پوسترهای دفاع این دوره را دیده&zwnj;اید، پوسترهای درازی با قطع عجیب. ممکن است خیلی&zwnj;ها فقط از کنار این پوسترها گذشته باشند و فقط به اطلاعات روی آن توجه کرده باشند نیز ممکن است برای کسی سؤال شده باشد که این قطع از کجا آمده است؛ به هر حال مسلم این است که هر کس دانشجو یا دانش&zwnj;آموختۀ این دوره در دانشگاه شهید بهشتی است یا با این دوره آشنایی دارد این قطع برایش آشناست و یادآور اعلان دفاع. موقعی که درگیر آماده کردن مدارک لازم برای دفاع بودم، و بی&zwnj;حوصله و کلافه و مضطرب، یکی از چیزهایی که حرصم را درآورد قطع عجیب این پوستر بود: ۲۷ * ۹۰ سانتی&zwnj;متر. با خودم می&zwnj;گفتم واقعاً کی این قطع را کرده قطع استاندارد پوسترهای دوره و اصلاً&nbsp; چرا ۲۷ و نه ۳۰؛ هر کس بوده شاید غرض و مرضی برای آزار دانشجویان داشته یا با خودش خیال کرده اینطوری دیگر هیچ&zwnj;کس پوسترهای دورۀ مطالعات معماری دانشگاه شهید بهشتی را فراموش نخواهد کرد، "ما باید در همه چیز متفاوت باشیم، چه چیزی بهتر از اینکه پوسترهایمان که حکم ویترین دوره را دارد هم این تفاوت را نشان بدهد؟" و بعد خیال می&zwnj;کردم آن آدم با خوشحالی و کمی شیطنت دست&zwnj;هایش را به هم مالیده و در حال نوشتن اعلان قطع استاندارد پوسترها صحنۀ فیلم روی شخصیت بد ماجرا محو می&zwnj;شده به تاریکی.</p>
<p>از آن زمان تا حالا همچنان دانشجویان دوره دفاع می&zwnj;کنند و همچنان همان پوسترها را درست می&zwnj;کنند و دفاع می&zwnj;آید و می&zwnj;رود، طرفه این است که این پوستر دراز مثل ویروسی به دانشکده&zwnj;های دیگر هم سرایت کرده و می&zwnj;شود اینجا و آنجا اعلان&zwnj;های مختلفی را در همین قطع عجیب و غریب دید. برایم سؤال شد که ببینم آن کسی که این قطع را برای پوسترهای دوره برگزیده کیست، در گروه گوگلی سابق آسمانه گشتم و این اعلان را پیدا کردم:</p>
<p style="padding-right: 40px;">به نام خدا</p>
<p style="padding-right: 40px;">سلام دوستان</p>
<p style="padding-right: 40px;">قرار شده هریک از دانشجویانی که قرار است دفاع کنند پوستر ساده&zwnj;ای با مشخصات زیر طراحی کند و آن را در روز دفاع در جایی نصب کند که برای این منظور در کنار اتاق دفاع تدارک شده است (منشی گروه محل را به شما معرفی خواهند کرد):</p>
<p style="padding-right: 40px;">۱. ابعاد پوستر: ۲۷ &times; ۹۰ سانتی&zwnj;متر</p>
<p style="padding-right: 40px;">۲. محتویات</p>
<p style="padding-right: 40px;">نشان دانشگاه</p>
<p style="padding-right: 40px;">دانشکدۀ معماری و شهرسازی</p>
<p style="padding-right: 40px;">کارشناسی ارشد مطالعات معماری ایران</p>
<p style="padding-right: 40px;">[عنوان پایان&zwnj;نامه (با قلم درشت)]</p>
<p style="padding-right: 40px;">[نام دانشجو]</p>
<p style="padding-right: 40px;">[نام استاد یا استادان راهنما و مشاور]</p>
<p style="padding-right: 40px;">[تاریخ و ساعت دفاع]</p>
<p style="padding-right: 40px;">موفق باشید</p>
<p style="padding-right: 40px;">م ق</p>
<p>این اعلان در مهر سال ۸۸ به آسمانه ارسال شده است، رفتم سراغ م ق و پرسیدم که چرا این قطع برای پوستر انتخاب شده است، جوابی که گرفتم این بود:</p>
<p style="padding-right: 40px;">به گمانم سال ۸۶ یا ۸۷ بود که به نظرم رسید خوب است به بچه&zwnj;ها بگویم برای دفاعشان پوستر درست کنند. بعد برای اینکه پوسترها دست&zwnj;کم جایی رسمی داشته باشد و در بین آگهی&zwnj;های مختلف دانشکده گم نشود، پنل فایبرگلاسی را انتخاب کردم که جلو در اتاق دفاع (آکواریوم) است. ابعادش را اندازه گرفتیم و به دانشجویان اعلان کردیم.</p>
<p>اینطور شد که خیال&zwnj;هایم دربارۀ آن آدمی که غرض و مرضی برای آزار دانشجویان در آستانۀ دفاع دارد دود شد و رفت هوا، این قطع فقط به خاطر ابعاد پنل&zwnj;هایی انتخاب شده که الآن خیلی از دانشجویان اصلاً پوسترهایشان را آنجا نصب نمی&zwnj;کنند؛ برای اینکه پوسترها یک&zwnj;دست باشد این قطع حفظ شده و یادآور دفاع&zwnj;های دانشجویان دوره است؛ اما عجیب این است که به دانشکده&zwnj;های دیگری که نه آکواریوم دارند و نه آن پنل&zwnj;های فایبرگلاسی هم سرایت کرده است. از این ماجرا یاد داستانی افتادم که اگر کمی جستجو کنید نسخه&zwnj;های مختلفی را از آن پیدا می&zwnj;کنید، داستان این است:</p>
<p style="padding-right: 40px;">در پارکی نیمکتی بود و آن نیمکت دو نگهبان داشت، آن نگهبان&zwnj;ها هر سه ساعت شیفتشان تمام می&zwnj;شد و دو نگهبان دیگر جایشان را می&zwnj;گرفتند، هیچ&zwnj;کس نمي&zwnj;دانست چرا فقط آن نیمکت دو نگهبان دارد و آن نگهبان&zwnj;ها از چه چیزی مخافظت می&zwnj;کنند. روزی آدم فضولی [این آدم در نسخه&zwnj;های مختلف سِمَت&zwnj;های مختلفی دارد اما در همۀ اینها فضولی&zwnj; مشترک است!] شروع کرد به پرسیدن که چرا این نیمکت نگهبان دارد، کسی نمی&zwnj;دانست، آدم فضول دست از پرس&zwnj;وجو برنداشت و بالاخره راز این ماجرا را کشف کرد. سال&zwnj;ها پیش این نیمکت را رنگ کرده بودند و برای اینکه از رهگذران کسی رنگی نشود دو نگهبان را گماشته بودند تا هشدار بدهند، رنگ خشک شد ولی آدم&zwnj;ها فراموش کردند که چرا نیمکت نگهبان داشت و سال&zwnj;های سال این نگهبانی ادامه داشت تا بالاخره کسی بپرسد چرا.</p>
<p>در نسخه&zwnj;های مختلف داستان آب و تاب بیشتر یا کمتری دارد، گاهی شاهزادۀ جوانی در ماجرا هست که قرار بوده آن گماشته&zwnj;ها جلوی رنگی شدن او را بگیرند، گاهی شاهزاده روس بوده گاهی انگلیسی؛ آدم فضول هم گاهی سرهنگ ارتش بوده و گاهی افسری معمولی، این آدم گاهی با جستجو در اسناد پاسخ را پیدا کرده و گاهی رسیده به پیرمرد مورخ کاخ؛ نکتۀ مشترک پیروی از سنتی است که دلیلش را همه فراموش کرده بودند، مثل استفاده از قطع پوسترهای دورۀ مطالعات معماری ایران دانشگاه شهید بهشتی در دانشکده&zwnj;های دیگری که اصلاً نیمکتشان رنگی نیست!</p>
<p>این داستان را برای آقای دکتر قیومی هم تعریف کردم، نسخه&zwnj;ای ایرانیْ مشابه آن را برایم گفتند:</p>
<p style="padding-right: 40px;">&nbsp;تا همین اواخر (مثلاً تا دهۀ ۱۳۶۰)، روی برگۀ مأموریت مأموران سازمان ثبت احوال ردیفی بود با عنوان &laquo;حق تعلیف&raquo;. کسی نمی&zwnj;دانست چیست و کسی هم حذفش نمی&zwnj;کرد! مربوط به زمانی بود که مأموران با الاغ و قاطر برای ثبت شناسنامه به مأموریت می&zwnj;رفتند!</p>
<div>
<div>
<p>کل این ماجرا و &laquo;فضولی&raquo; باعث شد به این فکر کنم که چقدر عجیب است که ما به این راحتی از چیزی پیروی می&zwnj;کنیم که دلیلش را نمی&zwnj;دانیم یا فراموش کرده&zwnj;ایم یا به&zwnj;مرور زمان برایش دلیل شکیل&zwnj;تری تراشیده&zwnj;ایم، مثلاً متفاوت بودن قطع پوستر و شاخص بودن یا نسبت داده شدن به دورۀ مطالعات یا حتی از آنِ خودسازی (۱)؛ در حالی که خیلی وقت&zwnj;ها می&zwnj;شود قبل از انجام دادن هر کاری درباره&zwnj;اش فکر کنیم! در همۀ این داستان&zwnj;ها آنچه قضیه را روشن می&zwnj;کرد فضولی مورخانه بود، چه در هیئت سرهنگی که در اسناد قدیمی سرک می&zwnj;کشد چه در هیئت مورخ پیر کاخ که جوابی در آستینش دارد.</p>
</div>
</div>
<p>۱.&nbsp;اصطلاحی در بینامتنیت.&nbsp;</p>