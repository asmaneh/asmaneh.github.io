--- 
title: "هشتی چهارسو" 
authors: m.parhizkari 
types: blog 
featured: false
featureImg: "/assets/img/posts/MFWF.jpg" 
slug: MFWF 
gallery: 
- image_path: "/assets/img/posts/MFWF.jpg" 
  title: "هشتی چهارسو" 
- image_path: "/assets/img/posts/MFWF-1.jpg" 
  title: "طرح هشتی چهارسو (راست: سرای ضرابخانه، هشتی چهارسوی ناقص؛ چپ: سرای وزیر، هشتی چهارسوی کامل)" 
- image_path: "/assets/img/posts/MFWF-2.jpg" 
  title: "پلان سرای حاج رضا" 
- image_path: "/assets/img/posts/MFWF-3.jpg" 
  title: "هشتی چهارسوی سرای حاج رضا" 
- image_path: "/assets/img/posts/MFWF-4.jpg" 
  title: "چهارسوی سرای سعدالسلطنه" 
 
--- 
<p>حکایتِ نگاشته</p>
<p>ساخت واژگان برای نامیدن اندام&zwnj;ها و فضاهایی که مکرر در نوشتار به کار برده می&zwnj;شوند و یا برای پیشگیری از عمومیت استفاده از اسامی و تعاریف اشتباه امری اجتناب ناپذیر است؛ لیکن نیاز است ضمن رعایت رسایی مفهوم، در ساخت اسم سعی شود تا حد امکان مبتنی بر اصالت&zwnj;های تاریخی باشد. و البته رعایت اصول ادبی در رأس قرار می&zwnj;گیرد.</p>
<p>بررسی طرح سراهای بازار قزوین نشان دهنده شاخصه&zwnj;های مشترکی است. از شترخان سراها با بنای عمدتاً مستقل و متصل که بگذریم، طرح&zwnj; سراهای نظام&zwnj;مند، متشکل از دو بخش است که در عین پیوند، هریک از نظام طراحی متفاوتی پیروی می&zwnj;نمایند. بخش اول، حیاط سرا با حجراتی دورتادور در یک یا دو اشکوب است. انتظام حیاط مبتنی بر دو محور عمود برهم صورت &zwnj;گرفته که ورودی در امتداد یکی از دو محور مذکور قرار دارد. در سایر اضلاع، حجرة وسط، با تغییر در عرض، ارتفاع یا شکل، از سایر حجرات شاخص شده، و نقش تأکید بر محور را به جای ایوان ایفا می&zwnj;نماید. حیاط سراها از نظر سازماندهی فضایی، تفاوت چندانی با سراهای سایر بازارها ندارد.</p>
<p>اما اندام هشتی سراها در بازار قزوین، رشد کرده و فضای آن از کارکرد دسترسی صرف به کارکرد استقرار حجرات تاجرنشین ارتقاء یافته است. این بدان معنی است که از نظر کارکرد، از فضایی وابسته، به فضایی با شأن بالاتری نسبت به حجرات دور حیاط تبدیل شده است. این مسئله روی طرح هشتی&zwnj;ها تأثیر مستقیمی داشته است. از طرفی نیاز به افزایش فضا برای تعداد حجرات بیشتر، منجر به بزرگ شدن هشتی &zwnj;شده و از طرف دیگر معماری فضا می&zwnj;بایست فاخرتر از سایر بخش&zwnj;های سرا گردد. راه حلی که، معماران قزوین برای احداث هشتی سراها به کار گرفتند، این است که در جهت عمود بر محور ورودی، فضای هشتی را توسعه داده که در کامل&zwnj;ترین شکل خود تبدیل به الحاق دو فضای نیم&zwnj;هشت به هشتی در جهت محور عمود بر ورودی؛ و تبدیل دالان&zwnj;های طرفین هشتی در جهت محور ورودی به فضاهای نیم&zwnj;هشت، با پوشش گنبد مرکزی در میان چهار نیم&zwnj;کاسه است. طرح حاصل، فضایی گشاده و باشکوه است که شباهت بسیاری به چهارسو یا چهارسوق داشته و از همین&zwnj;رو می&zwnj;توان این فضاها را "هشتی چهارسو" خواند. هشتی چهارسو چنان فضای خاصی را ایجاد می&zwnj;نماید که بعضاً تیمچه خوانده شده است.[۱] این طرح خلاقانه که در سایر بازارها مشاهده نمی&zwnj;گردد به شکلی متنوع در بازار قزوین تکرار شده است. انواع ناقص این طرح را که از نظر گونه هنوز به بلوغ نرسیده، می&zwnj;توان در ورودی تیمچه سر باز، کاروانسرای حاج شیخ، سرای ضرابخانه، کاروانسرای کشمش، سرای گلشن حاج محمدرضا، شترخان وزیر و نوع کامل آن را در سرای حاج رضا، سرای پنبه و سرای وزیر مشاهده نمود. همین طرح در سرای سعدالسلطنه به عنوان چهارسوق به کار گرفته شد که فاخرترین و خاص&zwnj;ترین فضای این سرا به شمار می&zwnj;رود.</p>
<p>اسم مرکب "هشتی چهارسو" از ترکیب دو واژه "هشتی" و "چهارسو" که اولی بر ماهیت اندام و دومی بر شکل آن دلالت دارد ساخته شده است. استفاده از واژه هشتی در سراها و کاروانسراها عمومیت دارد. این واژه را اعتمادالسلطنه (در سال ۱۳۰۳ق) به شکل "هشت" ضبط و عنوان کرده است. [۲] همو در استفاده از مفهوم چهارسو برای هشتی کارونسرای قوشه چنین نوشته: "مدخل ان رو بمشرق است و طاقی در وسط مدخل زده&zwnj;اند که بمنزله چهارسوق است یکطرف بداخل و یکطرف بخارج و دو طرف دیگر بطویله&zwnj;هائی میرود که پشت حجرات کاروانسرا ساخته&zwnj;اند" [۳] علاوه بر این ریشه&zwnj;های معماری این اندام&zwnj;ها (که نیاز به مقالی دیگر دارد) توجیه کننده ساخت نام و اصالت آن است. [۴]</p>
<p>&nbsp;</p>
<p>۱- تیمچه حاج&zwnj;رضا. حسین سلطان&zwnj;زاده، بازارهای ایرانی (تهران: دفتر پژوهشهای فرهنگی، ۱۳۸۰)، ص ۸۸.</p>
<p>۲- محمدحسن خان اعتمادالسلطنه، مطلع&zwnj;الشمس، مقدمه فهارس و اهتمام تیمور برهان لیمودهی (تهران: فرهنگسرا ۱۳۶۳)، ج ۳، ص ۱۰۹۰.</p>
<p>۳- همان، ج ۳، ص ۱۰۹۸.</p>
<p>۴- برای اطلاع بیشتر در خصوص طرح سراهای قزوین و هشتی چهارسو رجوع کنید به:</p>
<p>- مهرزاد پرهیزکاری، بازار قزوین (تهران: پژوهشگاه میراث فرهنگی و گردشگری، ۱۳۹۸) ص ۱۱۶-۱۶۹.</p>
<p>- مهرزاد پرهیزکاری، پیشینه مهندسی در قزوین حکایتی از آبادنی (تهران: ره&zwnj;آورد مهر؛ قزوین: سازمان نظام مهندسی ساختمان استان قزوین، ۱۳۹۸) ص ۳۰۳-۳۱۸ (در دست انتشار)</p>