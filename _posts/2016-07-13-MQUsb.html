--- 
title: "اصل و فرع معماری ما" 
authors: tamasoki 
types: blog 
featured: false
slug: MQUsb 
--- 
<p style="text-align: center;"><br />خانه از پای&zwnj;بست ویران است<br />خواجه در بند نقش ایوان است</p>
<p>&nbsp; &nbsp; &nbsp; عقل را نه توان تمیز میان خیر و شر که توانایی تشخیص میان دو خیر و یا دو شر دانسته&zwnj;اند. یعنی عاقل قادر است از میان دو خیر برتر آنها و از میان دو شر فروتر آنها را شناسایی کند. با این حساب عقل با تشخیص اولویت&zwnj;ها نسبت مستقیم دارد. تشخیص اولویت&zwnj;ها برای ما آنچه اصلی است را از آنچه فرعی است متمایز می&zwnj;کند و ما را به سوی گزینش مهم&zwnj;ترین&zwnj;ها و سپس مهم&zwnj;ترها (الاهم فالاهم) سوق می&zwnj;دهد.</p>
<p>&nbsp; &nbsp; &nbsp; فرآیند طراحی معماری جریان مداومی از انتخاب&zwnj;ها و تصمیم&zwnj;گیری&zwnj;هاست. انتخاب&zwnj;هایی که ناگزیر به تشخیص اولویت&zwnj;ها و تصمیم بر مبنای آنها نیاز دارد. معمار برای تشخیص اولویت&zwnj;ها -چه در ارتباط با زمین و زمانۀ خاص طرح و چه در صورت و جوهر کلی معماری - هم به قوۀ تعقل خود نیازمند است و هم به چکیدۀ اندیشۀ پیشینیان، تجارب آنها.</p>
<p>در نتیجه معمار هم ناگزیر از پرورش قوۀ تعقل است تا اولویت&zwnj;های متناسب با زمین و زمانۀ را خود درک کند و هم ناگزیر از بهره&zwnj;گیری خردمندانه از آنچه پیش&zwnj;تر به مثابه میراث فرهنگی و تجربۀ جهانیان بدو رسیده.</p>
<p>&nbsp; با این مقدمات اجازۀ این را دارم که این سوال&zwnj;ها را بپرسم:</p>
<p>جای شناخت اصل و فرع&zwnj;های معماری و پروردن قوۀ تشخیص اولویت&zwnj;ها در فرآیند طراحی معماری امروز ما و در آموزش دانشجویان معماری کجاست؟ در آنچه&nbsp;به دانشجویان معماری در دورۀ کارشناسی آموخته می&zwnj;شود، چه میزان بالا رفتن قدرت فهم و تعقل آنها هدف نهایی &nbsp;است؟ اگر سرفصل دروس کارشناسی معماری&nbsp;را در نظر بیاوریم؛ چه بخشی از آموزش&nbsp;در خدمت فهم اصلیات معماری است و چه میزان در خدمت پروردن فرعیات؟ در فرهنگ بصری معماری امروز، در بازار گرم و پرسود برگزاری کلاس&zwnj;های اسکیس&zwnj; و اجبار دانشجویان به یادگیری&nbsp;نرم&zwnj;افزارهای متنوع، در چاپ آلبوم&zwnj;های خوش&zwnj;رنگ و لعاب از تصاویر سه&zwnj;بعدی بنا&nbsp;و عرضه&zwnj;اش به مشتری و در تقلیل معماری به طراحی نما و دکور و ... و... چقدر اصلیات معماری&nbsp;حاضر است و چقدر به فرعیات بها داده می&zwnj;شود؟ و سوال&zwnj;های دیگری که شاید به ذهن شما برسد.&nbsp;</p>
<p>حرف اول و آخرم در&nbsp;دو مصرع نخست این متن آمده است.&nbsp;ولی این&nbsp;قول قدیمی&zwnj;ها هم الحق و الانصاف خوب&nbsp;وضع معماری امروز ما را توصیف می&zwnj;کند: آفتابه و لگن هفت دست،&nbsp;شام و نهار هیچی!</p>
<p>پ.ن: شاید بعدا بیشتر راجع به اصل و فرع معماری نوشتم. این بار متمرکز بر جوهر و عرض خود معماری. اجمالا برای مقایسۀ اصل و فرع معماری امروز و دیروزمان خوب است یک بار دیگر در حال و هوای روایات کتاب ده حکایت معماری غور کنیم.&nbsp;</p>