--- 
title: "شیرازی چون مورخ" 
authors: r.mojtahedzadeh 
types: blog 
featured: false
slug: hgGp 
--- 
<p>بیست و هشتم مردادماه سال جاری مصادف با یازدهمین سالروز درگذشت زنده&zwnj;یاد سیّدباقر آیت&zwnj;الله زاده شیرازی است. شیرازی را با یک صفت نمی&zwnj;توان توصیف کرد که او جامع بسیاری صفات بود. نگاهی به مقالات و سلسله مطالبی که در بیش از یک دهه گذشته در توصیف شخصیت علمی و شرح دستاوردهای عملی او نوشته شده، از جمله ویژه&zwnj;نامه مجله وزین گلستان هنر (تابستان ۱۳۸۷)، به&zwnj;خوبی پرده از این واقعیت برمی&zwnj;دارد. نوشتار حاضر به توصیف نقش دکتر شیرازی در مقام تاریخ&zwnj;نگارِ معماری ایرانی اختصاص دارد. این نوشته بخشی از مقاله مفصّل&zwnj;تر، و تا کنون منتشر نشده&zwnj;ای، با موضوع بررسی تاریخ تاریخ&zwnj;نگاری معماری ایرانی است که نگارنده چندی قبل به توصیه و سفارش استاد بزرگوار، جناب دکتر قیومی، آن را نوشت. مشخصات منبع&zwnj;شناسی متن کامل مقاله در انتهای همین یادداشت آمده است. در این نوشتار، جهت تلخیص مطلب، کلیه ارجاعات و پی&zwnj;نوشت&zwnj;ها حذف شده است.</p>
<p>&nbsp;</p>
<p>سیر تحول در کار حافظت آثار و تاریخ&zwnj;نگاری معماری ایران با وقوع انقلاب اسلامی در سال 1357ش وارد مرحله&zwnj;ای تازه شد. اگر پیشگام و نمایندۀ تحولات مرمت و تاریخ&zwnj;نگاری معماری ایران در دهه&zwnj;های ۱۳۴۰ و ۱۳۵۰ش پیرنیا بود، پیشگام و نمایندۀ این تحولات در سال&zwnj;های پس از انقلاب زنده&zwnj;یاد سیدباقر آیت&zwnj;الله&zwnj;زاده شیرازی، از همکاران پیرنیا در ادارۀ حفاظت آثار باستانی، بود. پیرنیا خود در این زمینه می&zwnj;گوید &laquo;پس از انقلاب، دیدیم تنها کسی که می&zwnj;تواند سازمان را حفظ کند مهندس شیرازی است. همکارانْ ایشان را برای سرپرستی سازمان انتخاب کردند تا اینکه &rsquo;سازمان حفاظت آثار باستانی&lsquo; به &rsquo;سازمان میراث فرهنگی&lsquo; تبدیل شد&raquo;. شیرازی در همۀ سال&zwnj;های خدمت در میراث و پس از آن، فراتر از مدیر یا رئیس سازمان، که در قامت مرشدی کامل در حوزۀ نظری و عملی معماری ایران، ایفای نقش کرد. شیرازی به سال ۱۳۱۵ش در نجف اشرف زاده شد.</p>
<p>&nbsp;</p>
<p>اوان کودکی را در نجف دهۀ ۱۳۲۰ش در روزگاری گذراند که این شهر کانون فرهنگی شیعه در جهان بود و عالمان برجسته&zwnj;ای چون شیرازی، حكيم، یزدی، خویی و گلپايگاني در آنجا بودند. در مدرسۀ طوسی، واقع در صحن حرم حضرت علی (ع)، به مدت یک&zwnj;سال قرآن و نهج&zwnj;البلاغه آموخت. خود می&zwnj;گوید چنان فضای روحانی و پر&zwnj;جنب&zwnj;و&zwnj;جوش علمی در ناخودآگاهش از نخستین عوامل گرایش او به سمت علم و فرهنگ و علاقه&zwnj;اش به سنت بود. از دیگر عوامل این علاقه&zwnj;مندی، زیستن او در محلات تاریخی نجف و تهران بود. در نجف در پیرامون حرم حضرت علی، علیه&zwnj;السلام، زندگی و تحصیل می&zwnj;کرد و در تهران، خانۀ پدری&zwnj;اش در محلۀ پامنار، کوچۀ میرزا محمود وزیر، قرار داشت، [...]. شگفت اینکه آخرین دفتر کار او، دفتر مؤسسۀ ملی ایکوموس ایران، که خود پایه&zwnj;گذار آن بود، در خانۀ کهن قوام&zwnj;الدوله، در همان کوچه قرار داشت.</p>
<p>&nbsp;</p>
<p>شیرازی پس از اتمام تحصیل دورۀ ابتدایی، با خانواده&zwnj;اش به تهران مهاجرت کرد و تحصیلات متوسطه را در دبیرستان دارالفنون به پایان رساند. در سال ۱۳۳۵ش در رشتۀ ریاضی از این مدرسه فارغ&zwnj;التحصیل و در رشتۀ معماری هنرهای زیبای دانشگاه تهران پذیرفته شد. در سال ۱۳۴۲ش، مدرک کارشناسی ارشد معماری را با درجۀ عالی دریافت کرد و یک&zwnj;سال بعد برای ادامۀ تحصیل در رشتۀ مطالعه و مرمت بناها و بافت&zwnj;های تاریخی به ایتالیا رفت. چند سال بعد به دعوت محسن فروغی، که در دانشگاه تهران استاد و رئیس دانشکده بود، به ایران بازگشت و ریاست دفتر فنی سازمان حفاظت آثار باستانی ایران در استان اصفهان را به عهده گرفت. در طی دورۀ مدیریت، آموخته&zwnj;های خود در مرمت را با کار و مهارت استادکاران سنتی اصفهان سنجید و از آنها آموخت. در سال&zwnj;های ۱۳۴۶- ۱۳۵۸ش در این سمت باقی بود و علاوه بر مطالعه، مرمت و احیای بناهای تاریخی بسیار، در شهرها و روستاهای استان اصفهان، طراحی و مدیریت پروژۀ مطالعه، سامان&zwnj;دهی، مرمت و احیای دولت&zwnj;خانۀ صفوی اصفهان را بر عهده گرفت؛ پروژه&zwnj;ای که به موازات احیای بازار و مرکز تجاری کهن اصفهان، که پایان نامۀ دکتری شیرازی در دانشگاه رم (۱۳۵۰ش) بود، در صورت اجرای کامل، به تجربه&zwnj;ای درخشان در مرمت و احیای بافت تاریخی و هویت شهری اصفهان می&zwnj;انجامید. شیرازی بخشی از مطالعاتش دربارۀ اصفهان را در سال ۱۳۵۵ش/ ۱۹۷۶م، در حاشیۀ جشنوارۀ جهان اسلام در لندن، در کتابی با عنوان اصفهان، شهر نور عرضه کرد که تک&zwnj;نگاری&zwnj;ای گیرا و ستودنی دربارۀ تاریخ شهر و معماری اصفهان است. فعالیت شیرازی در احیای دولت&zwnj;خانۀ صفوی در سال ۱۳۵۹ش/ ۱۹۸۰م جایزۀ آقاخان، از معتبرترین جوایز معماری جهان اسلام، را برای شیرازی و ائوجنیو گالدی&zwnj;یری، نمایندۀ گروه باستان&zwnj;شناسی ایتالیایی همکار در پروژه، به ارمغان آورد. شیرازی در سال&zwnj;های ۱۳۵۸- ۱۳۶۶ش رئیس سازمان حفاظت آثار باستانی بود. در این سال&zwnj;ها، همراه با مهدی حجت، فعالیت&zwnj;های گسترده&zwnj;ای برای بنیان&zwnj;گذاری سازمان میراث فرهنگی ایران به عمل آورد و پس از تأسیس این سازمان در ۱۳۶۶، در سال&zwnj;های ۱۳۶۶- ۱۳۷۹ش در مقام معاون اجرایی و قائم&zwnj;مقام رئیس سازمان خدمات فراوانی در مطالعه، حافظت، مرمت و احیای آثار معماری به انجام رساند. شیرازی معتقد بود که تحقیق دربارۀ معماری ایران به مرمت و باستان&zwnj;شناسی و همۀ اینها به مدیریت میراث فرهنگی وابسته&zwnj; است و بدون مدیریتِ آگاه به دانش جدیدِ مرمت، تأسیس این حوزه در ایران ممکن نیست. از این رو، بخش مهمی از زندگی حرفه&zwnj;ای&zwnj;اش را به مدیریت میراث فرهنگی اختصاص داد. مدیریت مطلوب او مستلزم احاطه بر زمینه&zwnj;های مختلف میراث فرهنگی بود و به همین جهت، به&zwnj;سختی می&zwnj;توان میان مدیریت و معماری، مرمت، باستان&zwnj;شناسی و تاریخ در نزد او فاصله&zwnj;ای تشخیص داد و آنها را از یکدیگر تفکیک کرد. شیرازی در سال&zwnj;های گوناگون نمایندۀ سازمان علمی، تربیتی و فرهنگی ملل متحد (یونسکو) در تعیین محدودۀ آثار تاریخی و شهرهای اسلامی در کشورهایی نظیر اندونزی، ازبکستان و قزاقستان بود. او در حوزۀ آموزش معماری و مرمت بناهای تاریخی نیز بسیار فعال بود. شیرازی لازمۀ تأسیس و تحکیم و ترویج مرمت علمی آثار تاریخی و نیز انتقال یافته&zwnj;های علمی و عملی خود به دیگران را تأسیس رشته&zwnj;ای دانشگاهی برای مرمت می&zwnj;&zwnj;شمرد. اگرچه دورۀ آموزش مرمت سال&zwnj;ها پیش در دانشکدۀ معماری و شهرسازی دانشگاه ملی ایران دایر شده بود، تا آن زمان در ایران رشته&zwnj;ای مستقل برای آموزش مرمت وجود نداشت. اقدام شیرازی به تأسیس دورۀ کارشناسی ارشد مرمت در دانشکدۀ پردیس دانشگاه فارابی در اصفهان (۱۳۵۶ش) و تدریس در آن، بخش&zwnj;های دیگری از وجود او را، در مقام معلم، پرورد. شیرازی از این زمان تا هنگام درگذشت ناگهانی، و در عین حال شکوهمندش، در مرداد ۱۳۸۶ش، در عین مشاغل متعدد حرفه&zwnj;ای، به تدریس مؤثر در دانشگاه&zwnj;های هنر و معماری تهران، اصفهان، یزد و کرمان اشتغال داشت و بیش از ۱۳۰ عنوان پایان&zwnj;نامه و رساله در مقاطع مختلف از کارشناسی تا دکترا را طی این سال&zwnj;ها هدایت کرد. او در سال ۱۳۷۹ش به عضویت پیوستۀ فرهنگستان هنر درآمد. در فرهنگستان هنر، تا پایان عمر در سمت عضویت گروه تخصصی تاریخ معماری و شهرسازی به تهیۀ سندهای راهبردی ملی معماری و شهرسازی کشور اشتغال داشت و دبیر علمی بخش معماری و شهرسازی همایش بین&zwnj;المللی مکتب اصفهان بود. هرچند که این گزارشْ توانایی و جایگاه شیرازی را در تاریخ معماری ایران نشان می&zwnj;دهد اما برای شناخت اهمیت او در تاریخ&zwnj;نگاری تاریخ معماری باید نگاهی دقیق&zwnj;تر به فعالیت&zwnj;ها و افکار او داشته باشیم. شیرازی مرمت بناهای تاریخی را صرفاً فعالیتی در جهت نگهداری این بناها نمی&zwnj;دانست؛ بلکه مرمت برای او دریچه&zwnj;ای به تاریخ معماری بود. در مقدمه&zwnj;اش بر ترجمۀ کتاب عالیقاپوی گالدی&zwnj;یری، می&zwnj;گوید: &laquo;در سرزمین ما، که تا تدوين تاريخ مستند و معتبری از تحول معماری و شهرسازی آن فاصلۀ زياد داريم، تعمير يک بنای تاريخی بهترين فرصتی است که به محقق مرمتگر اين امکان را می&zwnj;دهد که ضمن نجات و احيای آن بنا، گوشه&zwnj;ای از تاريخ ناشناختۀ معماری را روشن سازد&raquo;. او مرمت آثار تاریخی را فرصتی برای اصلاح باورهای نادرست دربارۀ تاریخ معماری ایران می&zwnj;شمرد:</p>
<p>&nbsp;</p>
<p>&laquo;تجربیات کوتاه ما در تعمیرات بناهای تاریخی دو اصل را مسلم می&zwnj;کند: اولاً آنچه را مستشرقین دربارۀ معماری اسلامی در ایران تا کنون اظهار داشته&zwnj;اند نه&zwnj;تنها نباید قطعی فرض کرد؛ بلکه گاه گمراه&zwnj;کننده است. دوم آنکه تعمیر هر بنای تاریخی و بررسی&zwnj;های علمی که برای انجام آن صورت می&zwnj;گیرد هریک فصل جدیدی است که در تاریخ معماری ایران گشوده می&zwnj;شود و نباید از آن به&zwnj;سادگی گذشت؛ چون تنها در مقطعی از زمان است که این امکان فراهم می&zwnj;شود.&raquo;</p>
<p>&nbsp;</p>
<p>با چنین نگاهی بود که شیرازی در اولین گام پس از تصدی ریاست سازمان حفاظت آثار باستانی در سال ۱۳۵۸ش، به انتشار مجله&zwnj;ای مستقل برای این سازمان، با عنوان&nbsp;اثر، همت گماشت.&nbsp;اثر، که تا سال ۱۳۸۵ به مدیرمسئولی شیرازی منتشر می&zwnj;شد، از نخستین مجلات با رویکرد علمی&zwnj;ـ تخصصی به مرمت و تاریخ معماری ایران است. بسیاری از گزارش&zwnj;های مرمت منتشرشده در این مجله، فراتر از گزارش&zwnj;های فنی یا اداری معمول، متضمن کشفیات و فرضیات تازه دربارۀ &nbsp;بناهایی بود که تا پیش از آن تصور می&zwnj;شد باستان&zwnj;شناسان و مورخان غیرایرانی، با رویکردهایی عمدتاً شرق&zwnj;شناسانه، حرف آخر را دربارۀ آنها زده&zwnj;اند. گزارش شیرازی از مرمت مسجد جامع اردستان در اولین شمارۀ این مجله نمونۀ برجسته&zwnj;ای از چنین گزارش&zwnj;هایی است. نوشتن این&zwnj;گونه مقاله&zwnj;ها را مرمتگران و باستان&zwnj;شناسان برجسته&zwnj;ای چون یعقوب دانش&zwnj;دوست، محمد مهریار، شهریار عدل، و محمدرضا ریاضی ادامه دادند. اثر در کنار اهتمام جدی به فهم و نشر مبانی سنتی معماری ایران، که اوج آن را می&zwnj;توان در اختصاص دو شماره از این مجله به شیوه&zwnj;های طاق و گنبدسازی در معماری ایران بر اساس تقریرات استاد پیرنیا یافت، به رویکردها و دستاوردهای جدید در حوزۀ تاریخ معماری اسلامی نیز بی&zwnj;اعتنا نبود و در شماره&zwnj;های گوناگون این مجله ترجمۀ مقالاتی از شخصیت&zwnj;های قدیم و جدید این حوزه، از سیرو و لیونل بیر تا شراتو، گرابار، اوکین، بلر، کلایس، گلمبک و دیگران به چشم می&zwnj;خورد.</p>
<p>&nbsp;</p>
<p>[...]</p>
<p>&nbsp;</p>
<p>یکی از مهمترین تحولات حوزه تاریخ معماری ایران در سالهای آغازین دهه ۱۳۷۰ش، که مبدأ تحولات بعدی شد، برگزاری &laquo;نخستین کنگرۀ تاریخ معماری و شهرسازی ایران، ارگ بم&raquo; به سال ۱۳۷۴ش بود. برنامه&zwnj;ریزی برای کنگره بیش از دو سال زمان برده بود و در مرکز آن یکی از شناخته&zwnj;ترین چهره&zwnj;های تاریخ معماری و مرمت دهه&zwnj;های اخیر، یعنی باقر آیت&zwnj;الله&zwnj;زاده شیرازی، قرار داشت. شیرازی این گنگره را تأسیس کرد و خود مدیریت همۀ امور علمی و اجرایی&zwnj;اش را بر عهده گرفت. با کوشش و ویراستاری علمی او پانزده جلد مجموعۀ مقالات مربوط به سه دورۀ این همایش (۱۳۷۴، ۱۳۷۸، ۱۳۸۵ش) ، تقریباً هم&zwnj;زمان با برگزاری آنها، به چاپ رسید. این مجموعۀ مقالات، که آثاری از دانشوران کهنه&zwnj;کار تا دانشجویان و محققان جوان باستان&zwnj;شناسی و تاریخ معماری و شهر را در بر دارد، از مهم&zwnj;ترین منابع مطالعۀ تاریخ معماری ایران است. مقدمه&zwnj;ای که شیرازی بر پنجمین جلد از مجموعۀ مقالات نخستین دوره نوشت نشان می&zwnj;دهد که او خود به&zwnj;خوبی و به&zwnj;روشنی از اهمیت، اهداف و دستاوردهای چنین حرکت عظیمی آگاه بوده است. شیرازی در آغاز این مقدمه می&zwnj;گوید کنگره شاهد حضور شورانگیز و گرم چهار نسل مردان و زنان فرهیخته و مشتاق بود که در فضایی صمیمی و به دور از تکلف معمول، فرصت دیدار و اطلاع از نظرات هم را یافتند:</p>
<p>&nbsp;</p>
<p>&laquo;معماران و شهرسازان معاصر، که کمتر اطلاع از نظرات باستان&zwnj;شناسان دربارۀ مسائل و ارزش&zwnj;های معماری و شهرسازی عمق تاریخ داشته&zwnj;اند، فرصتی یافتند که دریابند که این علم [معماری و شهرسازی] در محدودۀ تنگ پوستۀ نازک دوران معاصر نمی&zwnj;تواند خلاصه شود. چه بسیاری از مسایل امروز ما ریشه در تاریخ دارد. باستان&zwnj;شناسان ما نیز دریافتند که پوستۀ تاریخ معاصر می&zwnj;تواند به عنوان یکی از مهم&zwnj;ترین لایه&zwnj;های کاوش&zwnj;های باستان&zwnj;شناسانۀ ایشان به شمار آید که مشحون از آگاهی&zwnj;های گذشته است. دانشجویانی که تنها نامی از استادان پیش&zwnj;کسوت خود شنیده بودند، فرصت آن را یافتند که از نزدیک و رو در رو با ایشان گفتگو داشته باشند و اساتیدْ نوجوییِ نسل نوخاسته را به تماشا نشستند.&raquo;</p>
<p>&nbsp;</p>
<p>در مجموعۀ مقالات کنگره، شمار نسبتاً قابل&zwnj;توجهی مقاله به معماری دورۀ قاجاریان، یعنی همان دوره&zwnj;ای که به غلط در تاریخ&zwnj;نگاری معماری ایران نادیده گرفته می&zwnj;شد، اختصاص داده شد و این امر را می&zwnj;توان در امتداد تلاش&zwnj;هایی دانست که شیرازی در کلاس&zwnj;های درس و کارهای عملی خود، نظیر مرمت عمارت مسعودیه یا خانۀ قوام در تهران، برای اثبات معماری قاجاری به مثابۀ دوره&zwnj;ای مستقل و خلّاق در تاریخ معماری ایران آغاز کرده بود. علاوه بر این، اختصاص شماری هرچند اندک از مقالات این دوره به تاریخ معماری معاصر را می&zwnj;توان به مثابۀ اولین گام&zwnj;ها در راستای وارد کردن معماری معاصر به جریان مطالعات معماری ایران ارزیابی کرد. &laquo;هرچند مجمع قطعنامه&zwnj;ای منتشر نکرد و نخواست که این سیلان و حرکت سازندۀ پدیدآمده در چارچوبی متوقف و بسته شود&raquo;؛ گزیده&zwnj;ای از آنچه را که کنگره در آن به اجماع رسید در مقدمۀ جلد پنجم مجموعۀ مقالات به قلم شیرازی می&zwnj;توان ملاحظه کرد. این گزیده، که در هفت بند تنظیم شده است، از نظر تأثیر در تحولات تاریخ&zwnj;نگاری معماری در سال&zwnj;های پس از آن بسیار حایز اهمیت است. خلاصۀ محتوای این هفت بند عبارت است از مطالعۀ مستقل تاریخ معماری و شهرسازی ایران با عنایت به سوابق دیرینۀ آن، استمرار همایش&zwnj;هایی نظیر کنگرۀ بم، تشکیل مرکز یا نهادی برای انجام گرفتن مطالعات مستمر و برنامه&zwnj;ریزی شده دربارۀ معماری ایران، بازنگری در آموزش تاریخ معماری و شهرسازی در سطوح مختلف، انجام تحقیقات کاربردی به منظور پاسخ به نیازهای حرفه&zwnj;ای، آشنا ساختن اهل فن و کارگزارانِ حرفۀ معماری و شهرسازی با مفاهیم و ارزش&zwnj;های تاریخی و هویتی معماری و شهر در ایران، و فراهم آوردن هرچه گسترده&zwnj;تر منابع مطالعه از طریق انتشار یافته&zwnj;ها، تحقیقات و نقد و تحلیل&zwnj; آنها. تأثیر بسیاری از این پیشنهادها را می&zwnj;توان در تحولات سال&zwnj;های بعد حوزۀ تاریخ&zwnj;نگاری و آموزش تاریخ معماری در ایران ردیابی کرد.</p>
<p>&nbsp;</p>
<p>&nbsp;مأخذ:</p>
<p>&nbsp;</p>
<p>روح الله مجتهدزاده. &laquo;نگاهی به تاریخ تاریخ معماری ایران&raquo;. در مهرداد قیومی (و.)، هنر در تمدن اسلامی: معماری، ج۱. تهران: سمت (در دست انتشار).</p>