--- 
title: "نقش قدرت در معماری ناصری|شورش عابد" 
authors: asmaneh 
types: research 
featured: false
slug: 3nBi 
--- 
<p>معماری دورۀ ناصری پدیده&zwnj;ای تک&zwnj;علتی نیست؛ معلولی چندوجهی است که خواست بخش&zwnj;های مختلف قدرت از آن متفاوت است و همین تفاوت&zwnj;ها معماری این دوره را به بستری برای تقابل خواست&zwnj;ها و همچنین امکانی برای مقاومت در درون سازوکار قدرت تبدیل می&zwnj;کند. در این بستر و با امکانات نوی که در معماری به فعلیت درمی&zwnj;آید، معماری از اثر صرف فراتر می&zwnj;رود و به رویداد تاریخی بدل می&zwnj;شود. آنچه در مسیر تبدّل معماری به رویداد تاریخی تحقق می&zwnj;یابد گسترده شدن دامنۀ معماری این دوره و ورود بناهایی مثل بیمارستان و بانک به معماری این سرزمین است. آنچه در این بناها اهمیت دارد نه فقط چرایی و چگونگی ساخت آنها؛ بلکه نقش آنها در شبکه قدرت است.</p>
<p>شورش عابد در این تحقیق به دنبال تبیین جایگاه معماری در سازوکار قدرت در دورۀ ناصری براساس رویکرد میشل فوکو است. روش او در تبیین موضوع نه دنبال کردن قطعات بریده&zwnj;ای از نظرات فوکو، که مبنا قرار دادن روش وی در برخورد با مستندات تاریخی &zwnj;است. او با اتخاذ چنین رویکردی، مبتنی بر نظریات فوکو، چند وجه را در نظر گرفته است: کنار گذاشتن نگاه غالب به معماری این دوره؛ توجه به معماری در پیوند تنگاتنگ با سیاق (کانتکست) آن؛ توجه به مردم به منزلۀ عامل فعال و مؤثر (نه منفعل) در شبکۀ قدرت؛ توجه به بناهایی که کمتر به آنها پرداخته&zwnj;اند، به جای توجه به بناهای فاخر؛ توجه به دانش غربی به منزلۀ یکی از مؤلفه&zwnj;های قدرت در این دوره؛ توجه به معماری به منزلۀ یکی از اشکالِ نوِ دانش در این دوره و به منزلۀ &laquo;گفتمان معماری&raquo;. او از روش فوکویی نه چون روشی برای داوری دربارۀ معماری دورۀ ناصری؛ بلکه چون منظری برای نگریستن به معماری این دوره بهره گرفته است.&nbsp;</p>
<p>محقق پس از مقدمات، در فصل ۲ به &laquo;بیمارستان&raquo; در دورۀ ناصری می&zwnj;پردازد. نخست از گسست بین &laquo;دارالشّفا&raquo; و &laquo;بیمارستان بیست تخت&zwnj;خوابی نظامی&raquo; ناصری سخن می&zwnj;گوید. آن&zwnj;گاه نشان می&zwnj;دهد که با ورود دانش طب جدید به مؤلفه&zwnj;های قدرت، چگونه معماری به ابزاری برای اعمال قدرت بین نهادها در سازوکار قدرت تبدیل شد. فصل ۳ به بانک&zwnj;ها اختصاص دارد و دارای این ابواب است: بانک جدید شرقی، نهاد مولّد یا سلطه-سرکوب؛ بانک شاهنشاهی در کنار توپهای میدان: تبارشناسی چشم؛ واقعۀ بانک استقراضی: معماری امکانی برای یک خواست متفاوت.</p>
<p>&nbsp;</p>
<p><strong>شورش عابد. &laquo;نقش قدرت در معماری ناصری&raquo;. پایان&zwnj;نامۀ کارشناسی ارشد مطالعات معماری ایران. استاد راهنما: زهرا اهری. استاد مشاور: امیرعلی نجومیان. تهران: دانشگاه شهید بهشتی، ۱۳۹۱.</strong></p>