--- 
title: "معرفی کتاب: شیراز در روزگار حافظ" 
authors: tahmasbi 
types: blog 
featured: false
slug: cDreG 
--- 
<p>چند سال پیش این کتاب را در گروه آسمانه معرفی کردم، اما ذکر دوبارۀ آن خالی از لطف نیست:&nbsp;<em>شیراز در روزگار حافظ (شکوهمندی شهر ایرانی در قرون وسطی)</em>&nbsp;نوشتۀ جان لیمبرت و با ترجمۀ عالی مرحوم همایون صنعتی&zwnj;زاده، انتشارات دانشنامۀ فارس، ۱۳۸۷.</p>
<p>لیمبرت مدتی در ایران و شیراز زندگی و در این کتاب، تاریخ اجتماعی و سیاسی شیراز در قرن هشتم و اواخر قرن هفتم را شیوا و شیرین بیان کرده است. فصول کتاب اینها هستند: تاریخ شیراز تا پیروزی مغول&zwnj;ها. فروپاشی حکومت مغولان و جانشینان آنها در شیراز. دولت- شهر شیراز: ابواسحق اینجو و مظفریان. مردم و کوچه و بازار. ادارۀ شهر. جامعۀ شیراز: نجبا، شاعران و دانشمندان. جایگاهی استثنایی. پیوست: خاندان&zwnj;های معروف شیراز. نویسنده فقط از منابع فارسی، به ویژه متون تاریخی باارزش مانند سفرنامۀ ابن بطوطه، شدالازار، تاریخ وصاف، شیرازنامه، نظام&zwnj;التواریخ، جامع&zwnj;التواریخ، فارسنامۀ ناصری و ...، استفاده کرده است. نکتۀ مهم دیگر آن&zwnj;که لیمبرت شماری از وقایع تاریخی و نام برخی از افراد شاخص آن روزگار را در شعر حافظ یافته است. در پایین بخشی از متن کتاب را آورده&zwnj;ام.</p>
<p>&laquo;در آغاز سدۀ هفتم هجری زمانی قاضی جمال&zwnj;الدین ابوبکر مصری به شیراز آمد، در شهر کسی به او توجه نمی&zwnj;کرد. حتی امرار معاش برایش دشوار بود. چون با فقر دست به گریبان بود، برای خود لباسی از کاغذ تهیه کرد. آن را به تن کرد و در دهلیز مدرسه&zwnj;ای که عمیدالدین افزاری، وزیر اتابک، در آنجا تدریس می&zwnj;کرد، به انتظار نشست. چون وزیر معنای لباس کاغذی پوشیدنِ او را پرسید، پاسخ داد: در مصر رسم است هرکس که مظلوم می&zwnj;شود، لباس کاغذی بر تن می&zwnj;کند. من که طلبه&zwnj;ای زحمتکش هستم، برای پیشرفت به اینجا آمده&zwnj;ام، اما وضع من چنان سخت و دشوار شده که ناچار شدم کتاب&zwnj;هایم را بفروشم. این&zwnj;گونه بود که جمال&zwnj;الدین رسماً مورد توجه قرار گرفت و سرانجام تا بدان حد پیش رفت که به مقام قاضی&zwnj;القضاتی فارس رسید. باید یک سده بعد رسم لباس کاغذی پوشیدن به علامت اعتراض در شیراز رواج یافته باشد. حافظ که از مسافرت یکی از حامیانش بی&zwnj;خبر و دل&zwnj;شکسته بود اعتراض می&zwnj;کند و می&zwnj;گوید:</p>
<p>یاد باد آن&zwnj;که ز ما وقت سفر یاد نکرد / به وداعی دل غمدیدۀ ما شاد نکرد</p>
<p>کاغذین جامه به خونابه بشویم که فلک / رهنمونیم به پای عَلَم داد نکرد&raquo;</p>