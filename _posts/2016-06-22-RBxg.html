--- 
title: "ساختن و آفریدن و حق داشتن- ۱" 
authors: qayyoomi 
types: blog 
featured: false
slug: RBxg 
--- 
<p>درست است که هیچ کار آدمی نیست که به حیطۀ خود او محدود بماند و عمل او هرقدر هم که خصوصی و محدود باشد، خواهی&zwnj;نخواهی و کم یا بیش، در بیرون از دایرۀ امور خصوصی او اثر می&zwnj;گذارد. با این حال، می&zwnj;شود بر سر این توافق کرد که دامنۀ اثر برخی از رفتارهای هر کس بیشتر به قلمرو خصوصی او مربوط است و کمتر به قلمرو انسان&zwnj;های دیگر وارد می&zwnj;شود. من می&zwnj;توانم در خانه&zwnj;ام شعر بگویم و خط بنویسم و ساز بزنم و آواز بخوانم. مادام که صدای ساز و آوازم را دیگران نشنوند و مجبور به شنیدن آن نباشند، می&zwnj;شود این کار مرا در حیطۀ خصوصی شمرد. نمی&zwnj;گوییم که کسی در چنین کارهایی پا به حریم دیگران گذاشته یا آزادی و دیگر حقوق دیگران را شکسته است. در چنین اموری، من می&zwnj;توانم شخصاً تصمیم بگیرم. می&zwnj;توانم خواسته&zwnj;هایم را در طرز آواز خواندن و خط نوشتن و نقاشی کردنم تحقق ببخشم. اما اگر صدای ساز یا دستگاه موسیقی&zwnj;ام را آن&zwnj;قدر بلند کردم که همسایگان و عابران کوچۀ مجاور خانه&zwnj;ام هم ناخواسته آن را شنیدند، خواهید گفت که کارم اخلاقی نیست؛ مگر اینکه مطمئن بشوم که همۀ آنان از این کارم خشنودند. به من حق می&zwnj;دهید که هرچه خواستم روی دیوار اتاق خودم نقاشی کنم. می&zwnj;توانم دیوار اتاق خصوصی&zwnj;ام را میدانی برای &laquo;بیان&raquo; خواسته&zwnj;ها و نیازها و امیال و آرزوهای شخصی&zwnj;ام کنم. حال تصور کنید که دیوار خانه&zwnj;ام در کوچه را با دیوار اتاق خصوصی&zwnj;ام یکی بگیرم و هرآنچه در آنجا می&zwnj;کشم، در این یکی دیوار هم بکشم. بلافاصله خواهید گفت که اینجا دیگر قلمروِ عمومی است. درست است که تو مالک دیوار خانۀ خودی، اما مالک دیوار کوچه نیستی؛ ولو این هردو از حیث مادی یک چیز بیشتر نباشند. تو حق نداری هرچه &laquo;دلت&raquo; می&zwnj;خواهد روی دیواری بکشی که انسان&zwnj;های دیگر ناگزیر آن را می&zwnj;بینند.<br />ادامه دارد</p>