--- 
title: "ثمرۀ چند دهه انقلابی‌گری و اسلامی‌سازی دانشگاه‌ها: نشستن کبر و ریا بر جایگاه فهم و فضل و تواضع" 
authors: golshan 
types: blog 
tags: انقلابی‌گری,اسلامی‌سازی,اسلامی‌سازی دانشگاه,نظام آموزشی,دانشگاه,آموزش,آموزش معماری,آسمانه,زهرا گلشن,مطالعات معماری ایران,ایرج افشار,استادان,استادان معماری,استادان دانشگاه 
featured: false
slug: WRQzS 
excerpt: "این روزها می‌توان با کمی حساسیت به رفتارها و معاشرتها دریافت که تصویری کلی از استادان دانشگاه در ذهن و دل هر دو طبقه استاد و دانشجو نمایان است که با خصوصیاتی چون کبر، غرور و بی‌اعتنایی درآمیخته است؛ البته با این دقت که درباره کلیتی سخن گفتن منکر استثنائات نمی‌شود. نیز این یادداشت در پی ارزیابی قدرت انتقادپذیری علمی و برون‌گرایی و اجتماعی بودن استادان نیست بلکه درباره معاشرتهای ساده بین دو انسان سخن می‌گوید؛ درباره «سلام علیک»، برخاستن و نشستن، راه رفتن؛ درباره «چشم‌درچشم»." 
--- 
<p style="text-align: justify;"><strong>به بهانه سالروز درگذشت مرحوم ایرج افشار</strong><br />این روزها می&zwnj;توان با کمی حساسیت به رفتارها و معاشرتها دریافت که تصویری کلی از استادان دانشگاه در ذهن و دل هر دو طبقه استاد و دانشجو نمایان است که با خصوصیاتی چون کبر، غرور و بی&zwnj;اعتنایی درآمیخته است؛ البته با این دقت که درباره کلیتی سخن گفتن منکر استثنائات نمی&zwnj;شود. نیز این یادداشت در پی ارزیابی قدرت انتقادپذیری علمی و برون&zwnj;گرایی و اجتماعی بودن استادان نیست بلکه درباره معاشرتهای ساده بین دو انسان سخن می&zwnj;گوید؛ درباره &laquo;سلام علیک&raquo;، برخاستن و نشستن، راه رفتن؛ درباره &laquo;چشم&zwnj;درچشم&raquo;.<br />انسان وقتی هم&zwnj;نوع خود را می&zwnj;بیند اگر چشم طمعی در او نداشته باشد رابطه&zwnj;ای از سر دوستی و ادب درمی&zwnj;افکند. بنابراین بنیان رابطه انسانها باید مزین به خلوص و برابری و احترام باشد. ما در مواجهه با هم، چه استاد باشیم و چه شاگرد، از برخورد ابزاری و انتفاعی ــ حداقل در ادعا ــ رنجیده&zwnj;خاطرمی&zwnj;شویم. ما دوست داریم هرکه هستیم به&zwnj;عنوان یک انسان درک شویم و نیاز یا استغنایی در معاشرتها و روابطمان تأثیر نگذارد و آن را به اطوار و نفاق نیالاید.<br />اما آنچه من دیدم و شنیدم گویای این است که دیگر استادانِ باذکاوتی چون مرحوم ایرج افشار کم پیدا می&zwnj;شود. چرا هوشمندی ایرج افشار در سلوک بی&zwnj;ریا و متواضع او نمایان است؟ چون انسان هوشمند گرفتار غرور یا همان فریب نمی&zwnj;شود. اگر دوتا کتاب نوشت و دوتا مجلس درس را اداره کرد و چهاربار استاداستاد شنید از حقیقت هستی خودش غافل نمی&zwnj;شود. انسان بیدار و هوشیار می&zwnj;فهمد که گوهر رابطه خالص و پاک و عاری از کبر و غرور را نمی&zwnj;شود با پندارهای قراردادی و کارنامه علمی&zwnj;پژوهشی بر باد داد و به جایی رفت که علی فرمود: خدا هر متکبری را خوار می&zwnj;کند.<br />ایرج افشار که روزگار ما را از نعمت وجودش در دانشگاه محروم کرد بسیار علی&zwnj;وارتر زیست تا خیلی از استادنماهای کنونی. باوجود اینکه اکنون پاره&zwnj;ای از استادان به علت چشم&zwnj;پوشی دانشجو از بی&zwnj;سوادیشان یا عنایت به نمره ارزیابی پایان ترم خوش&zwnj;رفتاری و تواضع می&zwnj;کنند باز هم جو کبر و غرور و عجب بر بستر استادی به&zwnj;خوبی حس می&zwnj;شود. این تنها ادعای من نیست. خیلی دیده&zwnj;ام و شنیده&zwnj;ام. جالب اینجاست که ماجرای خطاب استاد از سوی شاگردان و دوستان و همکاران در بعضی این شبهه را ایجاد می&zwnj;کند که استادند. اینکه دیگری ما را استاد بداند با اینکه ما خودمان را استاد بدانیم خیلی فرق دارد. کسی که خودش را استاد بداند &laquo;استاد&raquo; نیست. استادی واقعی یعنی راهنمایی و برافروختن شمع عشق به آموختن. استادی یعنی ادعای نمی&zwnj;دانم. استادی یعنی من هنوز طلبه هستم. کسی استاد واقعی است که بتواند در مجلس درس خود یا در نوشته&zwnj;های خود مبین این باشد که من هنوز دانشجو هستم؛ چون نمی&zwnj;دانم.<br />از کارنامه و ادعا بگذریم قبل از هر چیز این رفتار و برخورد روزمره انسان با دیگران است که تلقی او از خود و دیگران را نمایان می&zwnj;کند. محبت در گفتار و کردار، ادب و تواضع و حوصله و یکی&zwnj;بودن و برتری نجستن باید در خصال یک مدعی معلمی دانشگاه عیان باشد. در حالی که چنین نیست. این معضل چه عیب و دردی را حاصل می&zwnj;کند؟ اینکه ما دانشجویان یا از سر رقابت تکبر پیشه کنیم یا از سر مودت صبوری کنیم و عزت نفسمان را فرو بخوریم. در این میان کسانی که دوست دارند روزی به مثال همین استادان بر کرسی بنشینند و تلافی کنند؛ توان تحمل شرایط را خواهند داشت. زیرا عزت نفس انسان همان چیزی است که حتی اگر دین&zwnj;دار نباشد از او فرد آزاده&zwnj;ای می&zwnj;سازد. آزادگی گوهر رودررویی با طاغوت و پلیدی است. دانشجویی که در دانشگاه با عزت نفسی شکسته راه بپوید هیچگاه نمی&zwnj;تواند در آینده آزادگی پیشه کند. انسانهای آزاده اجازه نخواهند داد کسی گمان برد اگر بهتر می&zwnj;فهمد یا بیشتر خوانده و حفظ کرده است؛ حق دارد در معاشرتها برای او تکبر بورزد یا سلامی از سر محبت را سرد و بی&zwnj;اعتنا پاسخ بدهد؛ یا در سخنرانی به&zwnj;جای پرداختن به اصل موضوع مداوم &laquo;منم&zwnj;منم&raquo; بکند. این می&zwnj;شود که عده&zwnj;ای فراری و عده&zwnj;ای&zwnj; دل&zwnj;چرکین و خیلی&zwnj;ها آموخته بی&zwnj;اخلاقی می&zwnj;شوند.<br />سلوک و کارنامه ایرج افشار نماینده یک کودک کنجکاو پرسشگر است؛ یک شاگرد مدرسه&zwnj;ای آزاده هوشیار. اما نه از این مدرسه&zwnj;ها. این مدرسه&zwnj;ها جای ایرج افشار و زریاب خویی و ... را تنگ کرد تا مثلا جا برای مسلمانی باز شود. ما هم هنوز منتظر و امیدواریم. شاید روزی برسد که هر انسانی در ایران عزیز بفهمد یک نفر بیشتر نیست و بهر وظیفه&zwnj;ای خلق شده است و کمال خلقت او در این است که با بی&zwnj;ادعایی و سادگی انجام وظیفه کند. امید است روزی برسد که کسی خودش را استاد نداند و بگذارد در تلقی ما دانشجویان چهارتا نقطه روشن و پرمهر درباره استادی و استادانمان باقی بماند.</p>