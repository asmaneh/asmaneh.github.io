--- 
title: "ساسانی یا اسلامی؟  مسئلۀ دُنالد ویتکُم این است. " 
authors: tahmasbi 
types: bulletins 
categories: borhegozar 
featured: false
attachedPDF: "/assets/pdf/ptqaJ.pdf" 
slug: ptqaJ 
--- 
<p>اگر در ابتدا بخواهیم خلاصه و مضامین اصلیِ مقالۀ ویتکم را بیان کنیم، باید بگوییم که در اینجا ویتکم با بررسیِ برخی آثار معماری و محوطه&zwnj;های کاوش&zwnj;شدۀ منسوب به ساسانیان و مسلمانان متقدم، دربارۀ تاریخ&zwnj;گذاری و گسست و تداوم فرهنگی میان دو دوره بحث کرده است.</p>
<p>وی ابتدا به این اشاره کرده که از نظرِ بسیاری از پژوهشگران، فتح مسلمانان به&zwnj;مثابۀ پایانِ عهد باستان بوده؛ با این همه نویسنده معتقد است که حوادث سیاسی و تغییرات فرهنگی معمولاً همگام نیستند. ویتکم در ادامه دربارۀ برخی آثار امویان سخن می&zwnj;گوید که در آنها تداومِ هنر ساسانی به چشم میخورد (تصویر ۱)؛ به&zwnj;نحوی که روزگاری آنها را متعلق به مسلمانان نمی&zwnj;دانسته&zwnj;اند. بحث اصلیِ مقاله دربارۀ چهار محوطۀ سیراف (تصویر ۲)، سروستان (تصویر ۳و۴)، چال ترخان و حاجی&zwnj;آباد است. از نظر ویتکم هنگامی می&zwnj;توان دربارۀ تاریخگذاریِ این مناطق به&zwnj;درستی قضاوت کرد که محوطه&zwnj;های اطرافشان را کاوش و آثار را در بافت شهری بررسی کنند.</p>
<p>ویتکم در آغاز سخنش به شمارِ فراوانِ پژوهش&zwnj;های باستان&zwnj;شناختیِ انجام&zwnj;گرفته در دهه&zwnj;های شصت و هفتاد میلادی در ایران اشاره می&zwnj;کند که بیشتر با شاهنشاهی&zwnj;های عظیم هخامنشیان و ساسانیان مرتبط بودند. به گمان او از آن زمان، چرخشی در دوره&zwnj;بندی&zwnj;های باستان&zwnj;شناختی از صورت کلان ــ مانند عصر آهن و غیره ــ به صورت سلسله&zwnj;ها و پادشاهان انجام شد. با این حال به گفتۀ او، وقتی دوره&zwnj;بندی&zwnj;ها بر پایۀ فهرست پادشاهان یا سلسله&zwnj;ها باشد، پنداشته می&zwnj;شود که حوادث سیاسی و تغییرات فرهنگی یا باستان&zwnj;شناختی همگام&zwnj;اند؛ در حالی که چنین به نظر نمی&zwnj;رسد. نویسنده سپس از فتح ایران به دست مسلمانان به&zwnj;مثابۀ حادثه&zwnj;ای یاد می&zwnj;کند که اکثرِ پژوهشگران آن را پایان عهد باستان و شروع دورهای جدید دانسته&zwnj;اند و همچنین بر اهمیت بنیادین باستان&zwnj;شناسی برای فهم سرشت آن برهه تأکید دارد.</p>
<p>ویتکم در اولین بخش مقاله به سراغ موضوع ایران و فتح مسلمانان می&zwnj;رود و می&zwnj;گوید که در آن سالها ایران یا ایرانشهر نیروی برتر فرهنگی در خاور میانه بود. خوب است در اینجا اشاره کنیم که ویتکم در این متن هم از اصطلاح &laquo;فتح مسلمانان&raquo; و هم از &laquo;اسلامی&raquo; استفاده کرده و معتقد است که اولی اصطلاحی قدیمی&zwnj;تر بوده که اکنون کمتر ذکر می&zwnj;شود و دومی مفهوم فرهنگیِ گسترده&zwnj;تری را در بر دارد. او در ادامه می&zwnj;افزاید که چند مسئله در مطالعات پژوهشگران اولیه سبب شده بوده که تأثیر ایران بر فرهنگ اسلامی تحریف شود: تمرکز روی بلاد شام، به&zwnj;ويژه شرق مدیترانه؛ تصوّرِ فاصله میان عرب و عجم؛ تأکید بر تفاوت در زبان و ساختار سیاسی. نویسنده سپس اذعان می&zwnj;کند که محققان متأخر مانند مورونی مورخ[۲] و آدامز باستان&zwnj;شناس[۳]&nbsp; با مطالعۀ مفصل سرزمین عراق، بر تدوام فرهنگی از دورۀ ساسانی به دورۀ متقدم اسلامی صحّه گذاشته&zwnj;اند. او در انتهای بخش این پرسش را مطرح می&zwnj;کند که چگونه فتح به یک تغییر پایدار و اساسی در تاریخ خاور میانه تبدیل شد و مدعی است که این مقاله با شواهد باستان&zwnj;شناختی، در پی ارزیابی و تفسیر مجدد این پرسش خواهد بود.</p>
<p>نویسنده در بخش دوم به سراغ باستان&zwnj;شناسی ایران متقدم اسلامی می&zwnj;رود که از نظر او مقارن است با سه سلسلۀ امویان و عباسیان و بوییان؛ یعنی از سدۀ هفتم تا دهم میلادی. او سپس یک رشته از اهداف پژوهشی را تعریف میکند: ۱. یافتنِ ویژگی&zwnj;های متمایزِ مصنوعات پیش از اسلام و امویان؛ ۲. تلاش برای شکستن پارادایم سامرا در باستان&zwnj;شناسی عباسیان؛ ۳. ارزیابی نظام&zwnj;مند تمایلات باستانی روزگار بوییان. او در ادامه برای تبیین هر کدام توضیحات و مثال&zwnj;هایی را نیز عرضه می&zwnj;کند.</p>
<p>بخش سوم مقاله به سواحل شمالی خلیج فارس و مشخصاً سیراف اختصاص دارد. ویتکم با استفاده از نظرات کاوشگران آن منطقه، به وجود کاخی ساسانی یا اموی در زیر مسجد شهر و کلاً به حیات سیراف از روزگار ساسانیان تا عباسیان اذعان دارد. در مهم&zwnj;ترین بخشِ مقاله، که ذیل عنوان چهارم بیان شده، نویسنده پس از اشاره به بنایی کوچک با قدمتِ اسلامیِ اولیه در پوسکان فارس، به سراغ چند بنای مسئله&zwnj;دار و مشهور به کاخ و منسوب به ساسانیان میرود. نخستینِ آنها بنای سروستان است که معمولاً در مقام یک کاخ توصیف شده؛ اما بدون تزیینات گچبری. در اینجا وی از پژوهش لایونل بیر یاد می&zwnj;کند که معماری اثر را پساساسانی و از نظر ظاهری نزدیک به اخیضر دانسته و از تاریخ&zwnj;گذاری۷۵۰ تا ۹۵۰ م برای آن دفاع کرده است.[۴] اما چیزی که به گفتۀ ویتکم در این بحث غایب است، مطالعۀ نظام&zwnj;مند سیاق و بستر فیزیکی بنا است و به بقایای آثاری در اطراف آن اشاره&zwnj;ای کوتاه دارد. او در گام بعدی به سراغ محوطۀ دیگری منسوب به ساسانیان می&zwnj;رود که مجموعه کاخی است در چال ترخان. پژوهشگران در ابتدا قدمت این بنا را، که برای گچبری&zwnj;هایش مشهور شده است، به اواخر ساسانیان می&zwnj;رساندند. ویتکم از دِبُرا تامپسِن نقل می&zwnj;کند که هر دو کاخ به&zwnj;طور جامعی در سبک ساسانی&zwnj;اند؛ اما از طرف دیگر با قلاع بیابانی اموی قابل مقایسه&zwnj;اند و ممکن است ساختۀ امویان در ایران باشند.[۵] نویسنده سپس به بنای حاجی&zwnj;آباد در فارس اشاره می&zwnj;کند و با اطمینان بیشتری آن را ساسانی می&zwnj;داند. همچنین تأکید دارد که مسعود آذرنوش (کاوشگر محوطه) به بررسی میدانی منطقه توجه داشته و الگوهای استقرار در آن ناحیه را برای شناخت سیاق بنای مذکور آزموده است.[۶]</p>
<p>نویسنده در بخش پایانیِ مقاله، دربارۀ مطالعات زمین&zwnj;های یا سیاقی آثار بحث می&zwnj;کند. وی اولین مسئله را تعیین معیار باستان&zwnj;شناختی برای شناخت هویت دورۀ متقدم اسلامی می&zwnj;داند و مثال&zwnj;هایی از پژوهشگران مختلف دربارۀ تردید در ساسانی یا اسلامی بودنِ بناها بیان می&zwnj;کند. او سپس بر پایۀ نمونه&zwnj;هایی که در مقاله ذکر شد، بر در نظر گرفتنِ سیاق فضایی آثار اصرار دارد و می&zwnj;گوید که تصوّرِ ساختمان منفرد گمراه&zwnj;کننده است؛ زیرا این آثار بخشی از مجموعۀ زیستگاهی است که غالباً می&zwnj;تواند بافت شهری در نظر گرفته شود. همچنین می&zwnj;افزاید که این موضوع سبب می&zwnj;شود که در پژوهش&zwnj;ها، به جای تأکید صرف بر بانیانِ بناهای یادمانی، به تودۀ مردم هم توجه شود. به بیانی دیگر، سازمان اجتماعی&zwnj;ای که این آثار در بستر آن شکل گرفته است نیز اهمیت می&zwnj;یابد. ویتکم در انتها خاطرنشان می&zwnj;کند که اسلام دینی شهری بوده و از این&zwnj;رو شهر اسلامی بابِ مهمی در فهم فرهنگ و تاریخ اسلامی است. او از سوی دیگر می&zwnj;گوید که یکی از مهمترین ویژگی&zwnj;های برجستۀ فرهنگ ساسانیان، شهرهای بزرگ آنان&nbsp; بود که در سرتاسر شاهنشاهی و ایرانشهر بسط می&zwnj;یافت. از نظر وی باستان&zwnj;شناسی شهرها، به سبب شواهد پاره&zwnj;پاره و مسائل تاریخ&zwnj;گذاری، محدود و عقیم مانده؛ با این همه او بر این باور است که الگوهای مقایسه&zwnj;ای و چارچوب&zwnj;های زمینه&zwnj;ایِ گسترده که با تحقیقات باستان&zwnj;شناختی تولید می&zwnj;شود، عوامل بالقوه&zwnj;ای برای پیشبردِ فهم تاریخ و فرهنگ متقدم اسلامی در ایران و کل خاور میانه به شمار می&zwnj;رود.</p>
<p>&nbsp;</p>
<p>۱. این متن چکیدۀ این مقاله است:</p>
<p>Whitcomb, Donald. &ldquo;Sasanian or Islamic? Monuments and criteria for dating&rdquo;. In Iranian World: Essays on Iranian Art and Archaeology, Presented to Ezzat O. Negahban, ed. by A. Alizadeh and others, 210-219. Tehran University, 1999.</p>
<p>2. Morony, Michael G. Iraq after the Muslim Conquest. Princeton University Press, 1984.</p>
<p>3. Adams, Robert McC. Land Behind Baghdad: A History of Settlement on the Diyala Plains. The University of Chicago Press, 1965.</p>
<p>4. Bier, Lionel.Sarvistan, a Study in Early Iranian Architecture. The Pennsylvania state university press, 1986.</p>
<p>5. Thompson, Deborah. Stucco from Chal Tarkhan- Eshqabad, near Rayy. Aris &amp; Phillips, 1976.</p>
<p>6. Azarnoush, Massoud. The Sasanian Manor House at Hajiabad, Iran. Monografie di Mesopotamia III, Florence, and Casa Edit rice Le Lettere, 1994.</p>
<p>&nbsp;</p>