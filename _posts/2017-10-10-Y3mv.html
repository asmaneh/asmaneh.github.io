--- 
title: "پلاسکو را فراموش نکنیم" 
authors: madani 
types: blog 
featured: false
slug: Y3mv 
--- 
<p>۱. صبح روز ۳۰ دی&zwnj;ماه ۱۳۹۵ در طبقات بالایی ساختمان پلاسکو با جرقه&zwnj;ای نابهنگام، حاصل اتصال در سیم&zwnj;کشی برق در مجاورت یک کپسول نشت&zwnj;کردۀ گاز، آتش&zwnj;سوزی مهیبی آغاز شد. اما واقعاً چه شد که آتش&zwnj;سوزی پلاسکو روی داد؟ به علت جرقۀ نابهنگام و نشت گاز؟ یا به علت اینکه به جز آن کپسول گاز کارگران در زمستان سرد تهران راه دیگری برای گرم کردن محیط کارشان نداشتند؟ یا آنکه کارفرما راه امنی برای گرم کردن آن کارگاه فراهم نکرده بود؟ شاید آتش&zwnj;سوزی غیرقابل اجتناب بود اما مالک ساختمان، بنیاد مستضعفان، می&zwnj;بایست از&nbsp; پیش تمهیداتی برای پیشگیری از گسترش سریع آن در نظر می&zwnj;گرفت؟ نبودن این تمهید نتیجۀ غفلت شهرداری در نظارت بر ایمنی ساختمان بود؟ علت ضعف جایگاه حقوقی شورای شهر نبود که راه را بر پیگرد قانونی غفلت احتمالی شهرداری در انجام وظایفش مسدود کرده است؟ یا مقصر مجلس شورای اسلامی است که با گذشت ۵ دوره از تشکیل شورای شهر، هنوز قانون&zwnj;گذاری لازم برای اختیار دادن به شوراها در پیگیری وظایف نظارتی صورت نگرفته است؟ این رشته سر دراز دارد.</p>
<p>۲. در گزارشی که هیئت ویژۀ گزارش ملی بررسی حادثۀ ساختمان پلاسکو در فروردین ماه ۱۳۹۶ در اختیار عموم قرار داد، علت شروع آتش&zwnj;سوزی، همان اتصال برق و نشت گاز است. [۱] در بخش&zwnj;های جداگانه، حادثه از دیدگاه مهندسی سازه، مسئولیت&zwnj;های حقوقی، مدیریت ریسک و بیمه و نیز از دیدگاه اجتماعی و فرهنگی و رسانه&zwnj;ای بررسی شده است. در نهایت نیز، رئیس هیئت در جلسه&zwnj;ای دربارۀ مقصر حادثه گفته است: &laquo;ما در گزارش درصد سهم تقصیر سازمان&zwnj;ها را مشخص نکردیم چرا که کار ما نیست؛ قوه قضاییه اگر صلاح ببیند باید تصمیم بگیرد که با توجه به کار تحقیقی که خودشان انجام داده&zwnj;اند و نتایج گزارش ما مقصر یا مقصران حادثه را مشخص کند. مالک ساختمان، شهرداری، وزارت تعاون، کار و رفاه اجتماعی بیشترین ارتباط را با ساختمان پلاسکو و نگهداری و ایمنی آن داشتند که قبل از ریزش ساختمان می&zwnj;توانستند بهتر عمل کنند؛ قصور بقیه سازمان و دستگاه&zwnj;ها در رده پایین&zwnj;تری قرار دارد.&raquo;[۲]</p>
<p>۳. اما ظاهراً این بحث&zwnj;ها به پایان رسیده است و حالا، ۹ ماه بعد از آنچه شد، مالک ساختمان پلاسکو همۀ ما معماران را دعوت کرده است که طرحی بدهیم برای &laquo;جایگزینی پلاسکو&raquo;، فراخوانی که به قول وبگاه این فراخوان &laquo;در اجرای مصوبات شورای عالی شهرسازی و معماری ایران و به منظور جلب مشارکت همۀ علاقه&zwnj;مندان و صاحبان اندیشه و نظر، برای بازتعریف مجموعه پلاسکو، صورت می&shy;گیرد.&raquo; [۳] واقعیت این است که تعداد زیادی واحد تجاری در آتش&zwnj;سوزی پلاسکو از بین رفت و ضرر مالی کسبه به نحوی می&zwnj;بایست جبران شود و چنین می&zwnj;نماید که هیچ چاره&zwnj;ای جز &laquo;جایگزینی پلاسکو&raquo; وجود نداشته است.</p>
<p>۴. پلاسکو به خاطر مکان ویژه&zwnj;اش در شهر و سرگذشتش که با تاریخ معاصر ما پیوندی وثیق دارد ــ&nbsp;از سرنوشت مالک اولیه تا فروریختن نهایی در دی&zwnj;ماه ۱۳۹۵&nbsp;ــ چنان مشهور شده است که حتی بی&zwnj;ارزش&zwnj;ترین طرح ممکن نیز وقتی جایگزین آن شود ساختمانی مهم و تاریخ&zwnj;ساز خواهد بود. در نتیجه قاعدتاً همه باید سر و دست بشکنیم تا در این مسابقه شرکت کنیم و این خاطرۀ تلخ را پشت سر بگذاریم، با برجی بلند و مرکز خریدی پرنور و با مغازه&zwnj;های بسیار (حتی بیشتر از قبل، زیرا بنیاد مستضعفان سخاوتمندانه زمین مجاور را نیز به زمین اولیۀ پلاسکو الحاق کرده است) و یادمانی زیبا برای آتش&zwnj;نشانانی که قهرمانانه اما گویی &laquo;به علت&raquo; یک جرقۀ نابهنگام جانشان را دادند.</p>
<p>۵. این لکّۀ زشت و این خاطرۀ تلخ را با زیبایی و انواع و اقسام مزایایی که در صورت مسئلۀ مسابقه شرحش آمده از چهرۀ شهرمان بزداییم و صف همشهریانی که آن روز با بهت حیرت نظاره&zwnj;گر فرو ریختن پلاسکو بودند این بار به درون بنای نوساز و زیبایی سرازیر می&zwnj;شود. بنایی که قرار است یک فضای شهری مطلوب و یادآور خاطره جمعی شهروندان باشد، کیفیت محیط شهری مرکز تاریخی تهران را بهبود دهد، جایگاه مدنی چهارراه استانبول را یادآور باشد، یادمان قدرشناسی ما شهروندان از شهدای آتش&zwnj;نشان شود، حقوق مالکیت را محفوظ دارد و خلاصه یک مجموعۀ چندمنظورۀ شاخص در مرکز تهران برای همۀ ما باشد؛[۴] آنچه خوبان همه دارند &laquo;جایگزین پلاسکو&raquo; تنها داشته باشد.</p>
<p>۶. گزارش هیئت ویژۀ بررسی حادثه این گونه آغاز می&zwnj;شود: &laquo;پلاسکو را فراموش نکنیم&raquo;. اما گویی هنوز یک&zwnj;سال نگذشته و حتی سوگواری خانواده&zwnj;های داغ&zwnj;دیده به پایان نرسیده، همه به تکاپو افتاده&zwnj;اند که فراموش کنیم، آثارش را محو و از نو آغاز کنیم. حتی برای تهیه و ارائۀ طرح&zwnj;ها نیز گویی تأمل جایز نیست، از زمان اعلام مسابقه تا پایان مهلت تحویل طرح&zwnj;ها فقط ۳ هفته. تبیین طرح&zwnj;ها نیز خلاصه و در ۳۰۰ کلمه که لابد برای روده&zwnj;درازی و مرثیه&zwnj;های بی&zwnj;فایده جایی نباشد، حداکثر ۲ تصویر هم کافی است، زیرا برگزارکنندگان مسابقه زبده&zwnj;ترین داوران را برای بررسی طرح&zwnj;ها برگزیده&zwnj;اند.</p>
<p>۷. این عجله در واقع داستانی آشناست: مال&zwnj;باختگانی که باید به سرعت ضرر مالی&zwnj;شان جبران شود (و ظاهراً چیزی به نام بیمه وجود ندارد)؛ معمارانی که به هر صورت و با هر شرایطی مشارکت می&zwnj;کنند زیرا می&zwnj;خواهند یگانه&zwnj;بنایی را بسازند که حتی فارغ از طرحی که خواهند داد نامشان را بی&zwnj;شک ماندگار می&zwnj;کند؛ و سیاست&zwnj;مدارانی که می&zwnj;خواهند هر چه سریع&zwnj;تر نه علت زشتی، که مصداقش از جلوی دید همگانی جمع شود. کسانی که گاه به نظرشان می&zwnj;آید کودکان کار چهرۀ شهر را زشت می&zwnj;کنند به جای فهم موضوع تصمیم می&zwnj;گیرند کودکان را &laquo;جذب&raquo; کنند، یا دست&zwnj;فروشان در شهر سد معبر می&zwnj;کنند و در بهترین حالت بزرگمنشانه باید آنها را &laquo;ساماندهی&raquo; کرد و در باقی اوقات با خشونت جمع&zwnj;آوری می&zwnj;شوند، فروشندگان دوره&zwnj;گرد مترو را شلوغ می&zwnj;کنند و باید با بازی دزد و پلیس بر اضطرابشان افزود و مهم نیست که دست&zwnj;فروشی راه حل عده&zwnj;ای برای ارتزاق در دورانی است که نرخ بیکاری طبق تعریف رسمی و حداقلی مرکز آمار ایران (جمعیت بالای ۱۴ سال و ۱ ساعت کارِ با دستمزد در هفته) ۱۲ درصد است (نرخ بیکاری افراد ۱۵- ۳۵ سال ۲۵درصد). بازتولید و جایگزینی پلاسکو، بدون تأمل و با حداکثر سرعت، اقدامی از این سنخ است. اقدامی برای از جلوی چشم برداشتن بروز زشتی&zwnj;های نادیدنی، مالک و مسئولانِ سیاست&zwnj;مدار و برگزارکنندگان و داوران و معماران همه همدست برای فراموشی.</p>
<p>&nbsp;۸. برای فراموش نکردن پلاسکو، برای به خاطر داشتن همیشگی آنچه روی داد، برای تکرار نشدن آنچه بر سر آتش&zwnj;نشانان آوار شد، این زشتی باید بر چهرۀ شهر بماند. پلاسکوی ویران و بلوک&zwnj;های سیمانی مقابلش که طرح&zwnj;های هنرمندی گم&zwnj;نام از آتش&zwnj;نشانان بر آنها نقش بسته باید بماند و &laquo;نظارگان تماشا&raquo; را که به روایتی بهت&zwnj;زده و به روایتی کنجکاوانه از دور شاهد سوختن و فرو ریختن و خون ریختن بودند باید به درون برد، و آنچه طالب دیدنش بودند باید به آنان نشان داد. کاش معماران می&zwnj;دانستند که گاه مسئولیت آنان نساختن است تا پلاسکو پیش چشم سیاست&zwnj;مداران بماند؛ زیرا پلاسکو آخرین داستان از این دست نیست.</p>
<p>&nbsp;&nbsp;ــــــــــــــــــــــــــــــــــــــــــــــــــــــ</p>
<p>&nbsp;پی&zwnj;نوشت:</p>
<p>&nbsp;[۱] گزارش نهایی هیئت ویژۀ گزارش ملی حادثۀ ساختمان پلاسکو، ص ۱۰. <a href="https://dolat.ir/detail/292079">https://dolat.ir/detail/292079</a>&nbsp;</p>
<p>&nbsp;[۲] &laquo;رییس هیأت ویژه گزارش ملّی بررسی حادثه پلاسکو: قوه قضاییه باید مقصران اصلی را مشخص کند&raquo;، پایگاه&nbsp; خبری انتخاب: <a href="https://www.entekhab.ir/fa/news/336510/%D8%B1%DB%8C%DB%8C%D8%B3-%D9%87%DB%8C%D8%A3%D8%AA-%D9%88%DB%8C%DA%98%D9%87-%DA%AF%D8%B2%D8%A7%D8%B1%D8%B4-%D9%85%D9%84%D9%91%DB%8C-%D8%A8%D8%B1%D8%B1%D8%B3%DB%8C-%D8%AD%D8%A7%D8%AF%D8%AB%D9%87-%D9%BE%D9%84%D8%A7%D8%B3%DA%A9%D9%88-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%A8%D8%A7%DB%8C%D8%AF-%D9%85%D9%82%D8%B5%D8%B1%D8%A7%D9%86-%D8%A7%D8%B5%D9%84%DB%8C-%D8%B1%D8%A7-%D9%85%D8%B4%D8%AE%D8%B5-%DA%A9%D9%86%D8%AF">https://goo.gl/bEW7mK</a></p>
<p>&nbsp;[۳] فراخوان ایده، وبگاه بازتولید ساختمان پلاسکو: <a href="http://plascorebuild.com/index.aspx?fkeyid=&amp;siteid=1&amp;pageid=151">http://plascorebuild.com/index.aspx?fkeyid=&amp;siteid=1&amp;pageid=151</a>&nbsp;</p>
<p>&nbsp;[۴] همانجا.</p>