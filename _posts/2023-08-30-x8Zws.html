--- 
title: "کاخ استانداری خوزستان از خلال سندی اداری" 
authors: سید جعفر مجتهدموسوی 
types: blog 
featured: true
slug: x8Zws 
--- 
<p dir="RTL"><span lang="FA">اولویت ثبت و یا مستندنگاری رویدادهای تاریخی در هر دوره متفاوت بوده است و به همین دلیل بخش&zwnj;هایی از تاریخ، حتی در گذشتهٔ نزدیک، در تاریکی به سر می&zwnj;برد. یک پژوهشگر تاریخ گاهی ساعت&zwnj;ها و روزها به دنبال نشانه&zwnj;هایی می&zwnj;گردد که در زمان وقوع به درستی ثبت نشده&zwnj;اند و یا در نگهداری مستندات آن کوتاهی صورت گرفته است. به اسناد اداری به جای مانده در واحد بایگانی و یا انبار یک سازمان ممکن است به چشم اشغال&zwnj;کنندهٔ فضا و یا مادهٔ آماده برای بازیافت نگاه شود و اگر بخت یار باشد در گوشه&zwnj;ای باقی می&zwnj;مانند و شاید روزی نوری از گذشته بتابانند. بسیاری از نامه&zwnj;ها و پرونده&zwnj;هایی که به نظر می&zwnj;رسد اهمیت خود را از دست داده&zwnj;اند، ممکن است حاوی نکات ارزشمند تاریخی باشند. متاسفانه بیشتر اسناد بعد از گذشت چند سال، امکان حضور در قفسه&zwnj;های بایگانی سازمان مربوطه و یا مرکز اسناد کتابخانه ملی را پیدا نمی&zwnj;کنند.</span></p>
<p dir="RTL"><span lang="FA">اخیراً، پیرو طرحی که میراث فرهنگی خوزستان جهت مرمت عمارت کاخ استانداری خوزستان در دست تهیه دارد، فرصتی دست داد تا در فرایند مطالعات این پروژه که زیر نظر دکتر روح&zwnj;اله مجتهدزاده و دکتر کاوه ضیا انجام می&zwnj;شود، همکاری داشته باشم. نتایج این مطالعات که امید است در آینده&zwnj;ای نزدیک انتشار یابد، می&zwnj;تواند ذهنیت ما دربارهٔ پیشینه این بنا و اهمیت آن در تاریخ معماری معاصر را به کلی دگرگون سازد. در معدود اسناد تصویری و نقشه&zwnj;های به جای مانده از دوره پهلوی اول، از جمله نقشه &laquo;شهر جدید اهواز&raquo; مربوط به سال ۱۳۱۹ </span><a title="" href="file:///C:/Users/Dena/Downloads/%DA%A9%D8%A7%D8%AE%20%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C%DB%B3%20(1).docx#_edn1" name="_ednref1"><span lang="FA"><span dir="LTR"><!-- [if !supportFootnotes]-->[۱]<!--[endif]--></span></span></a><span lang="FA">و نقشه دیگری که راه&zwnj;آهن در حدود سال ۱۳۳۰ از شهر اهواز تهیه کرده است</span><a title="" href="file:///C:/Users/Dena/Downloads/%DA%A9%D8%A7%D8%AE%20%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C%DB%B3%20(1).docx#_edn2" name="_ednref2"><span lang="FA"><span dir="LTR"><!-- [if !supportFootnotes]-->[۲]<!--[endif]--></span></span></a><span lang="FA"> تفاوت&zwnj;های آشکاری میان فرم بنا در آن دوره و وضعیت امروزی آن به چشم می&zwnj;خورد. شرح کامل این تفاوت&zwnj;ها و روند تغییرات بنا موضوع مقاله&zwnj;ای است که در آینده، از سوی تیم پژوهشی پروژه، منتشر خواهد شد؛ اما در این فرصت، با موافقت مدیران این پژوهش، می&zwnj;خواهم بخشی از مجموعه اسناد مهمی را که در مرکز اسناد کتابخانه ملی یافتم و اطلاعات تازه&zwnj;ای دربارهٔ نقطه عطف این تغییرات ارائه می&zwnj;دهد، با علاقه&zwnj;مندان به معماری معاصر ایران و تاریخ شهر اهواز در میان بگذارم.</span></p>
<p dir="RTL"><span lang="FA">همانگونه که در بالا نیز تلویحاً اشاره شد، در خلال تحقیق بر بنای کاخ، بر اساس نقشه&zwnj;های قدیمی شهر اهواز و نیز چند عکس پیش از دهه ۳۰ از پل سفید اهواز، که بنای کاخ استانداری در پس&zwnj;زمینه آن قابل مشاهده بود، برای تیم تحقیق مسجل شد که بنای فعلی کاخ استانداری با بنایی که در دوره پهلوی اول در این مکان ساخته شده بود، کاملا متفاوت است؛ اما نشانه&zwnj;ای از عوامل و دلایل اعمال این تغییرات و معمار یا معماران بنای جدید در دست نبود تا اینکه در کتابخانه ملی با مجموعه&zwnj;ای سند، تحت عنوان &laquo;اسناد رونوشت قرارداد شرکت بوتان با شهرداری اهواز درباب کاخ سلطنتی&raquo; برخوردم. در یکی از این اسناد که شامل صورتجلسه انجمن شهر اهواز</span><a title="" href="file:///C:/Users/Dena/Downloads/%DA%A9%D8%A7%D8%AE%20%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C%DB%B3%20(1).docx#_edn3" name="_ednref3"><span lang="FA"><span dir="LTR"><!-- [if !supportFootnotes]-->[۳]<!--[endif]--></span></span></a><span lang="FA"> و نامه شهردار وقت به رئیس انجمن در تیرماه سال ۱۳۳۵ </span><a title="" href="file:///C:/Users/Dena/Downloads/%DA%A9%D8%A7%D8%AE%20%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C%DB%B3%20(1).docx#_edn4" name="_ednref4"><span lang="FA"><span dir="LTR"><!-- [if !supportFootnotes]-->[۴]<!--[endif]--></span></span></a><span lang="FA"> بود به نکات مهمی دربارهٔ بنا اشاره شده بود. این سند به وضوح روشن می&zwnj;ساخت که در تاریخ ۱۲/۰۸/۱۳۲۷ قراردادی با شخصی به نام معتمدی، به&zwnj;عنوان برندهٔ مناقصه ساخت بنای کاخ منعقد شده بود و تقریبا هفت ماه پس از عقد قرارداد، شهرداری قراردادی دیگر با آقایان مهندس فروغی، مهندس صادق و مهندس ظفر برای تهیه نقشه&zwnj;ها و تغییراتی که لازم بود روی پی&zwnj;های ساخته شدهٔ قدیمی داده شود منعقد کرده </span><span lang="FA">و در مشخصات جدید حدود سی برگ نقشه ساختمانی تهیه شده بود. به این ترتیب این سند آشکار می&zwnj;کرد که تجدید ساخت بنای کاخ استانداری از سال ۱۳۲۷ آغاز شده و در این فرایند سه تن از معماران مشهور تاریخ معماری معاصر ایران، یعنی محسن فروغی، علی صادق و کیقباد ظفر بختیار، درگیر بوده&zwnj;اند. طبق همین اسناد، این فرایند حدود ۸ سال، یعنی تا ۱۳۳۵، به طول انجامیده است زیرا در ادامه اسناد صورت جلساتی مربوط به سال&zwnj;های ۱۳۳۴ و ۱۳۳۵ به چشم می&zwnj;خورد که در آن مهندس فروغی و مهندس صادق دربارهٔ ادامهٔ کار و تعیین بهای کارهای ساختمانی نظر داده&zwnj;اند و به این ترتیب نظارت این افراد بر روند ساخت نیز نشان داده می&zwnj;شود. محتوای اصلی این نامهٔ اخیر درخواست افزایش بودجه ساخت بنا بوده و چنانکه که از متن آن بر می&zwnj;آید، بنا در سال ۱۳۳۵ نزدیک به بهره&zwnj;برداری بوده است.</span></p>
<p dir="RTL"><span lang="FA">با اثبات حضور فروغی در طراحی این بنا، احتمال دست&zwnj;اندرکاری او در طراحی بانک ملی شعبه اهواز در خیابان آزادگان کنونی (۲۴ متری) که درسال&zwnj;های پایانی دهه ۳۰ اجرا شده و پیش&zwnj;تر در منابعی چون در جستجوی هویت شهری اهواز (مجتهدزاده و نام&zwnj;آور، ۱۳۹۴)، براساس شباهت سبکی، احتمال دخالت فروغی در طراحی آن مطرح شده بود، بیشتر می&zwnj;شود. همچنین این سند می&zwnj;تواند احتمال همکاری فروغی در پروژه&zwnj;ای مشابه و همزمان در تبریز، یعنی بازسازی کاخ استانداری آذربایجان شرقی که از نظر سبکی شباهت زیادی با آثار فروغی دارد، اما تا کنون سندی دالّ بر حضور او در آن پروژه به دست نیامده است، را هم تقویت کند.</span></p>
<p>&nbsp;</p>
<div><!-- [if !supportEndnotes]--><br clear="all" /><hr align="right" size="1" width="33%" /><!--[endif]-->
<div id="edn1">
<p dir="RTL"><a title="" href="file:///C:/Users/Dena/Downloads/%DA%A9%D8%A7%D8%AE%20%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C%DB%B3%20(1).docx#_ednref1" name="_edn1"><span dir="LTR"><!-- [if !supportFootnotes]-->[۱]<!--[endif]--></span></a> <span lang="AR-SA">این نقشه توسط شهرداری اهواز تهیه شده و امروز در مرکز اسناد کتابخانه ملی نگهداری می&zwnj;شود.</span></p>
</div>
<div id="edn2">
<p dir="RTL"><a title="" href="file:///C:/Users/Dena/Downloads/%DA%A9%D8%A7%D8%AE%20%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C%DB%B3%20(1).docx#_ednref2" name="_edn2"><span dir="LTR"><!-- [if !supportFootnotes]-->[۲]<!--[endif]--></span></a> <span lang="FA">نقشه تهیه شده در دفتر فنی ناحیه راه&zwnj;آهن جنوب به شمارهٔ: ۱۷۰/۲/۲ در سند شمارهٔ 4759/230 در مرکز اسناد کتابخانهٔ ملی ایران</span></p>
</div>
<div id="edn3">
<p dir="RTL"><a title="" href="file:///C:/Users/Dena/Downloads/%DA%A9%D8%A7%D8%AE%20%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C%DB%B3%20(1).docx#_ednref3" name="_edn3"><span dir="LTR"><!-- [if !supportFootnotes]-->[۳]<!--[endif]--></span></a> <span lang="FA">صورتجلسه انجمن شهر اهواز در سند شمارهٔ 50777/293 در مرکز اسناد کتابخانهٔ ملی ایران</span></p>
</div>
<div id="edn4">
<p dir="RTL"><a title="" href="file:///C:/Users/Dena/Downloads/%DA%A9%D8%A7%D8%AE%20%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C%DB%B3%20(1).docx#_ednref4" name="_edn4"><span dir="LTR"><!-- [if !supportFootnotes]-->[۴]<!--[endif]--></span></a> <span lang="FA">نامه شهردار اهواز به ریاست انجمن شهر در سند شمارهٔ 50777/293 در مرکز اسناد کتابخانهٔ ملی ایران</span></p>
</div>
</div>