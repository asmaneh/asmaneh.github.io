--- 
title: "انتخاب موضوع تحقیق یا فرآیند خود‌شناسی" 
authors: faezeh.panahandeh 
types: blog 
tags: موضوع تحقیق,تحقیق معماری,آسمانه,مطالعات معماری ایران,تاریخ معماری,فائزه پناهنده,خودشناسی,موضوع تحقیق معماری 
featured: false
slug: CnDcn 
excerpt: "هم‌زمان با شروع دومین ترم حضورمان در دورۀ مطالعات معماری ایران، زمزمه‌های انتخاب موضوع پایان‌نامه آغاز شد. درست همان روزها بود که احساس می‌کردم در حال خارج شدن از بهشتی هستم که از دید خودم از موقعیتم ساخته بودم." 
--- 
<div>
<div>
<p style="text-align: justify;">هم&zwnj;زمان با شروع دومین ترم حضورمان در دورۀ مطالعات معماری ایران، زمزمه&zwnj;های انتخاب موضوع پایان&zwnj;نامه آغاز شد. درست همان روزها بود که احساس می&zwnj;کردم در حال خارج شدن از بهشتی هستم که از دید خودم از موقعیتم ساخته بودم. بهشتی که بعد از شاخ غول را شکستن و قبولی در این رشته واردش شده بودم و با خواندن کتاب&zwnj;های جدیدی که استادانم معرفی می&zwnj;کردند گویی در آن قدم می&zwnj;زدم. روزی نبود که به بهانۀ خلاصی از وضعیت پیش&zwnj;آمده با یکی از استادان یا دانش&zwnj;آموختگان که با همین هدف به ما معرفی شده بودند، قرار ملاقات نداشته باشم؛ غافل از اینکه آن هم&zwnj;صحبتی&zwnj;ها در کنار دلنشین بودنشان مرا بیش از پیش سردرگم می&zwnj;کرد؛ چرا که آنها نیز به علتی که اکنون می&zwnj;توانم آن را درک کنم، از راهنمایی مستقیم خودداری می&zwnj;کردند. تقریباً به هر موضوعی که در کلاس&zwnj;ها به نظرم جذاب می&zwnj;رسید یا اتفاقی با آن برخورد می&zwnj;کردم، چنگ می&zwnj;انداختم، ولی حتی اگر شدنی از آب درمی&zwnj;آمد نیز طولی نمی&zwnj;کشید که نسبت به آن دلسرد می&zwnj;شدم.</p>
<p style="text-align: justify;">&nbsp;در همان ترم، حوالی اردیبهشت بود که به همراهی استادان درس پژوهش در تاریخ معماری دو؛ یعنی آقایان دکتر حجت و دکتر چگینی و دکتر رحیم&zwnj;زاده، سفری به حوالی نطنز ترتیب دادیم. سفری که تأثیر بزرگی در انتخاب و سرنوشت من در این مسیر گذاشت. من و ده&nbsp; نفر دیگر همکلاسی&zwnj;هایم به همراه دکتر حجت و دکتر چگینی راهی سفر شدیم. من در ردیف دوم اتوبوس، درست پشت سر این دو عزیز و کنار یکی از دوستان دانش&zwnj;آموخته نشسته بودم. کم&zwnj;کم در میانۀ راه همۀ بچه&zwnj;ها به جلوی اتوبوس خزیدند و به خودمان که آمدیم، دور استادان حلقه زده و مشغول غرولند شده بودیم. هرکسی چیزی می&zwnj;گفت و دکتر حجت کاملاً مشخص بود از اینکه آن همه عشقی که تک&zwnj;تکمان در روز معارفه و درخلال کلاممان به خورد استادان داده بودیم، به این حجم از نارضایتی تبدیل شده است، متعجب مانده&zwnj;اند (تا زمان ورود ما، جلسۀ معارفه جلسۀ ترسناکی بود که از هر کدام از دانشجویان جدید دعوت می&zwnj;کردند مقابل همۀ استادان و دانشجویان بزرگتر و دانش&zwnj;آموختگان چند کلمه&zwnj;ای دربارۀ انگیزه&zwnj;شان برای تحصیل در این رشته صحبت کنند. از سال بعد از ورود ما این جلسۀ هولناک تبدیل به جشن کوچکی شد). خلاصه بعد از اینکه حسابی به جان استادان غر زدیم، دکتر حجت شروع کردند به عرضۀ راهکار تا کمی از این سردرگمی و ناراحتی کم کنند.</p>
<p style="text-align: justify;">راه&zwnj;حلشان بسیار ساده بود. به ما پیشنهاد دادند که یک روز تمام با فاصله گرفتن از دنیای واقعی و مجازی اطراف، خودمان را در اتاقمان حبس کنیم و در درجۀ اول به کنکاش خود و انگیزه و دغدغۀ اصلی&zwnj;مان از جست&zwnj;وجو در تاریخ معماری بپردازیم؛ چرا که ایشان معتقد بودند دغدغۀ اصلی ماست که به موضوعمان در اندازه&zwnj;ها و قواره&zwnj;های مختلف شکل می&zwnj;دهد. آن شب خیلی آسوده خوابیدم. در روزهای آتی راهکار ایشان را عملی کردم. بعد از گفت&zwnj;وگو&zwnj;های مکرر با یکی از دوستان دانش&zwnj;آموخته و ملاقات حضوری به&zwnj;همراه دو نفر از هم&zwnj;کلاسی&zwnj;هایم در دفتر دکتر حجت، کم&zwnj;کم چیزی درونم به جوشش درآمد؛ درنتیجۀ گفت&zwnj;وگوهای مکرر درونی گویی به ناخودآگاهم راه یافتم؛ جایی که بسیاری از علایق قدیمی مدفون شده بود. اول موضوع&zwnj;هایی که تا آن زمان انتخاب کرده بودم، به&zwnj;ترتیب &laquo;معنای معنا در معماری&raquo; و &laquo;ممتحن&zwnj;الدوله (منسوب به اولین آرشیتکت تحصیل&zwnj;کرده)&raquo;، را دوباره مرور کردم، در ظاهر بی&zwnj;ربط به یکدیگر به نظر می&zwnj;رسیدند. متوجه شدم که در هردوی آنها به&zwnj;دنبال گمشده&zwnj;ای هستم: در اولی گمشدۀ خودم را در معنای زندگی می&zwnj;جستم؛ و در دومی گمشده&zwnj;ای را به&zwnj;عبارتی در جریان گذار از سنت به مدرنیته.</p>
<p style="text-align: justify;">&nbsp;به توصیۀ یکی از دانش&zwnj;آموختگان کتاب معنای زندگی نوشتۀ تری ایگلتون را مطالعه کردم. در انتهای کتاب دریافتم که &laquo;معنای زندگی در جست&zwnj;وجو برای معنای زندگی نهفته است&raquo;. انسان در خلال جست&zwnj;وجو برای معنابخشی به زندگی خود از ابزارهایی ممکن است کمک بگیرد که یکی از آنها علایق اوست؛ حتی ممکن است از دریچۀ علایق شخصی بتواند به زندگی&zwnj;اش معنا ببخشد؛ پس در این مسیر گاهی سوژه و آبژه (معنای زندگی و علایق) جای خود را عوض می&zwnj;کنند. یکی از علایق من، تئاتر از جایگاه یک تماشاگر یا حتی آدمی فعال در آن بود که شاید بخشی از آن به رؤیاهای کودکی در علاقه به بازیگری بازمی&zwnj;گشت و بخش دیگرش به شگفتی صحنه. شگفتی صحنه از راه مقایسۀ نمایشنامه بر روی کاغذ و صحنۀ تئاتر بعد از اولین تئاتری که دیده&zwnj;ام، عایدم شده است؛ تئاتری به نام &nbsp;فاوست به نویسندگی گوته در سالن چهارسوی تئاتر شهر. به&zwnj;خاطر دارم که فاوست به اندازه&zwnj;ای پیچیده بود که ذهن جوان و ناپختۀ مرا به خود مشغول کرد. برای فهم بیشتر به سراغ نمایشنامه&zwnj;اش رفتم، اما نمایشنامۀ مکتوب با وجود تمام شیرینیش مانند هرکتاب دیگری، گویی چیزی کم داشت و آن همان شگفتی صحنه بود؛ جایی که تمام عوامل به کمک متن نمایش می&zwnj;آیند تا حواس تماشاگر را با خود همراه کنند. حین تماشای نمایش بیشتر از مطالعۀ نمایشنامه با تمام وجود می&zwnj;توانی خودت را در جایگاه شخصیت&zwnj;های داستان تصور کنی. این تفاوت همان چیزی است که مارتین اسلین در نمایش چیست در قالب این پرسش که &laquo; نمایش چه چیزی را رساتر از هر رسانۀ ارتباطی دیگری می&zwnj;تواند بیان کند؟&raquo; به آن می&zwnj;پردازد.</p>
<p style="text-align: justify;">نمایش فاوست علاوه&zwnj;بر آشنایی&zwnj;ام با تئاتر، از لحاظ داستانی نیز من را مجذوب خود کرده بود؛ چرا که دشواری&zwnj;هایی را بیان می&zwnj;کرد که فاوست در سده&zwnj;های میانه با آن روبه&zwnj;رو شد. راه رهایی او از کشاکش&zwnj;های درونی در خلال جو خرافی آن روزگار رنسانس بود. اگر بخواهیم گذار از قرون وسطی به عصر رنسانس اروپا را با کمی اغماض معادل گذر از سنت به مدرنیته فرض کنیم؛ در مورد تفاوت آن دو خوانده بودم که رنسانس اروپایی امری درون&zwnj;زا و تجددگرایی ایرانی امری برون&zwnj;زاست. پرسش از چرایی این تفاوت ذهنم را به خود مشغول کرد. در این زمینه اولین کتابی که در مورد مدرنیته البته به سبک اروپایی آن خوانده&zwnj;ام، تجربۀ مدرنیته اثر مارشال برمن است. این کتاب را در دورۀ کارشناسی معماری به توصیۀ یکی از استادان خوانده بودم. دغدغۀ گذار از سنت به مدرنیته و چالش&zwnj;هایی که انسان مدرن با آن روبه&zwnj;رو می&zwnj;شود، بعد از آن به جانم افتاده بود؛ اما در مورد مدرنیتۀ ایرانی زیاد نمی&zwnj;دانستم. برای کسب توانایی مقایسۀ این دو نیز لازم است در ابتدای امر به طور مجزا در مورد هریک دانست. علت انتخاب اولین موضوعم؛ یعنی ممتحن&zwnj;الدوله نیز همین اهمیت دورۀ مرز بین سنت و مدرنیته بود؛ به این معنی که واکاویدن این فرد به&zwnj;مثابۀ اولین آرشیتکت تحصیل&zwnj;کرده می&zwnj;توانست در فهم گذار از سنت به مدرنیته کمک کند. موضوع &laquo;ممتحن&zwnj;الدوله (منسوب به اولین آرشیتکت تحصیل&zwnj;کرده)&raquo; را تا مرحلۀ نگارش پروپوزال (پیشنهاده) پیش برده بودم، اما از ادامۀ آن به دو علت منصرف شدم. در درجۀ اول احساس می&zwnj;کردم برای شخص من به اندازۀ کافی راضی&zwnj;کننده نیست و در درجۀ دوم دریافتم که به علل مسائل بین وراث، امکان دسترسی به اسکیس&zwnj;ها و نقشه&zwnj;های بازمانده از ممتحن&zwnj;الدوله وجود ندارد. بدون آن اسناد نیز دقیق شدن در احوال او، تنها با اتکا به خاطراتش تقریباً غیرممکن بود.</p>
<p style="text-align: justify;">تئاتر به&zwnj;خودی خود با توجه به دانشجوی معماری بودنمان، نمی&zwnj;توانست موضوع من باشد و لازم بود جایی با معماری تلاقی پیدا کند. تصمیم گرفتم آن نقطۀ تلاقی را در گمشدۀ دیگرم بجویم؛ یعنی برهه&zwnj;ای از دورۀ قاجاریه که صحبت از تجدد شده است. ازقضا یکی از مظاهر این نوشدن و تجدد در دورۀ قاجاریه تئاتر بوده است که علاوه&zwnj;بر علاقۀ شخصی، به کوچک شدن دامنۀ موضوع نیز کمک می&zwnj;کرد. مسأله&zwnj;ای که در این مرحله مطرح می&zwnj;شد چگونگی پرداختن به تئاتر در این فاصلۀ زمانی و ارتباط این دو با معماری بود. یکی از دوستان دانش&zwnj;آموختۀ دوره در زمینۀ نحوۀ ارتباط تئاتر به معماری پیشنهاد کرد که به چگونگی تعریف ظرف برای تئاتر در نقش پدیده&zwnj;ای جدید در جامعۀ ایران بپردازم. این موضوع فارغ از علاقۀ شخصی می&zwnj;توانست به علت فهم چگونگی پذیرش یک امر خارجی به&zwnj;وسیلۀ قوۀ هاضمۀ ایرانی و اختصاص کالبدی به آن مفید باشد؛ خصوصاً از بابت زمان وقوع آن که جامعه در مواجهه با فرهنگ غریبه&zwnj; سرعت کمی داشته است.</p>
<p style="text-align: justify;">درجریان جست&zwnj;وجوی پیشینۀ تحقیق در این زمینه دریافتم که تئاتر در هنگام ورود کالبد مخصوصی نداشته است. مضاف&zwnj;بر این &nbsp;سخن دکتر رحیم&zwnj;زاده در ارتباط با حضور تئاتر در ابتدای امر وظهور آن در گذر زمان مرا به جست&zwnj;وجوی علل ایجاد فاصلۀ زمانی بین حضور تئاتر تا ظهور کالبدی و درنهایت چگونگی ایجاد فضای مختص آن هدایت کرد. ایشان حضور را به صورت بودن بدون تجلی و ظهور را تجلی یافتگی معنی می&zwnj;کردند. پیش از پرداختن به این موارد لازم بود چرایی و چگونگی ورود تئاتر و تفاوت نگرش به این هنر در اروپا و ایران با توجه به وجود سابقۀ نمایشی در کشور بررسی شود. بنابراین با کمک دکتر تفضلی پرسش&zwnj;های خود از موضوع را دقیق کردم. پرسش اول در توضیح زمینه&zwnj;های ایجاد معماری تئاتر در زندگی شهری ایران یا درواقع همان چرایی و چگونگی ورود تئاتر و تفاوت نگرش به آن در اروپا و ایران ایجاد شد. پرسش دوم در بررسی شاکلۀ اولین مکان&zwnj;های تئاتر از حیث استقرار در شهر و کالبد معماری یا به عبارتی کیفیت حضور تئاتر در بدو ورود به وجود آمد. درنهایت سومین پرسش نیز در زمینۀ سیر تحول معماری تئاتر (از ابتدا تا شکل&zwnj;گیری اولین تماشاخانه&zwnj;ها) یا همان چگونگی ظهور معماری تئاتر در ایران شکل گرفت.</p>
<p style="text-align: justify;">به این ترتیب از برآیند پرسش&zwnj;های فوق، موضوع تحقیقم با عنوان &laquo;روایت سرآغاز معماری تئاتر در ایران&raquo;، زاده شد و در فرایند زاده شدنش بخشی از من واقعی را به من بازشناساند. اینجاست که به نظرم فرایند انتخاب موضوع پایان&zwnj;نامه کم از خودشناسی ندارد و به&zwnj;قول یکی از دوستان سال&zwnj;بالایی: &laquo;موضوع پایان&zwnj;نامۀ هرکس نمایانگر بخشی از خود اوست&raquo;.</p>
<p style="text-align: justify;">&nbsp;</p>
</div>
</div>