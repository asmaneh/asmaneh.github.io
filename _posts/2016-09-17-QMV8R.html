--- 
title: "ظلم‌آباد" 
authors: danaeifar 
types: blog 
tags: تاریخ معماری,آسمانه,مطالعات معماری ایران,مطهره دانایی‌فر,ظلم‌آباد 
featured: false
slug: QMV8R 
excerpt: "نام بسیاری از روستاها و محله‌ها از مشتقات «آباد» است و معمولاً جزء نخست واژه دربرگیرندۀ نام بانی است، مثل عباس‌‌آباد، سعد‌آباد، شاه‌‌آباد و ... . با این حساب دیدن تابلوی روستایی با عنوان «ظلم‌آباد» (در حوالی شوشتر در استان خوزستان) بسیار عجیب می‌شود. انگار با هم‌نشینی «ظلم» و «آباد» اجتماع نقیضین رخ داده، یا خیال شاعرانه‌ای چون «خراب‌‌آباد» بر روی زمین تجسم پیدا کرده است!" 
--- 
<div>
<div>
<p style="text-align: justify;">به نام خدا</p>
<br />
<p style="text-align: justify;">نام بسیاری از روستاها و محله&zwnj;ها از مشتقات &laquo;آباد&raquo; است و معمولاً جزء نخست واژه دربرگیرندۀ نام بانی است، مثل عباس&zwnj;&zwnj;آباد، سعد&zwnj;آباد، شاه&zwnj;&zwnj;آباد و ... . با این حساب دیدن تابلوی روستایی با عنوان &laquo;ظلم&zwnj;آباد&raquo; (در حوالی شوشتر در استان خوزستان) بسیار عجیب می&zwnj;شود. انگار با هم&zwnj;نشینی &laquo;ظلم&raquo; و &laquo;آباد&raquo; اجتماع نقیضین رخ داده، یا خیال شاعرانه&zwnj;ای چون &laquo;خراب&zwnj;&zwnj;آباد&raquo; بر روی زمین تجسم پیدا کرده است!</p>
<br />
<p style="text-align: justify;">شاید واژۀ ظلم در این نام تحریف واژۀ دیگری باشد که به&zwnj;مرور و در تلفظ به این شکل درآمده. شاید ترکیب &laquo;ظلم&zwnj;&zwnj;آباد&raquo; در اصل به ضد خود اشاره دارد. وارسی این شاید و شایدهای دیگر کار علم <a href="http://old.asmaneh.com/feed/57a4927c526d1bba16cb0c0b" target="_blank" rel="noopener">جای&zwnj;نام&zwnj;شناسی</a> است. اما نکتۀ مهم&zwnj;تر این است که همۀ ما تصدیق می&zwnj;کنیم ظلم با آبادی و آبادانی جمع&zwnj;شدنی نیست وهم&zwnj;نشینی ظلم و آبادی در نظرمان خطاست. به عبارت دیگر، بانی و مایۀ آبادی و آبادانی، که مفهوم مادر معماری&zwnj;&zwnj; است، عدل و داد باید&nbsp;باشد و نه ظلم و بیداد. اما چرا؟ اصلاً چرا در ذهنیت ما ظلم و عدل در نسبتی است با آبادانی؟</p>
<br />
<p style="text-align: justify;">ظلم و عدل در مرتبۀ اخلاق است و در نسبت میان انسان&zwnj;ها اعتبار و موضوعیت پیدا می&zwnj;کند. اما آبادی و آبادانی در مرتبۀ اعمالِ انسان است و در نسبت میان انسان&zwnj; و زمین معنادار است. وقتی در تصور بدیهی ما ظلم و عدل در هر دو نسبت، انسان با انسان و انسان با زمین، معنادار است پس پیوندی میان انسان و زمین در کار است که به کار بستن یک مفهوم مشترک (عدل و ظلم) در نسبت میان آن دو را روا می&zwnj;دارد.</p>
<br />
<p style="text-align: justify;">به نظر می&zwnj;رسد در پیوند میان انسان و زمین انسان فاعل و زمین منفعل است و انسان است که زمین را به خدمت خویش گرفته تا از آن بهره&zwnj;مند شود. اما نکته اینجاست که زمین نیز در مقابل انسان را برای آبادانی خویش به خدمت گرفته است. و در این معامله و دادوستد نتیجۀ نهایی شکوفایی استعدادهای انسان و زمین، هردو، است. محمد بن سرخ نیشابوری شاگرد خواجه ابوالهیثم جرجانی در سدۀ پنجم در رابطۀ زمین (طبیعت) و انسان (مردم) چنین نوشته است: &laquo;... پس طبیعت آلتِ کسب چنان باید که مردمْ آلت طبیعت شود، تا طبیعتْ خویشتن را از راه او آبادان کند. چنان باید که طبیعت را آلت خویش کنی، تا تو از راه طبیعت آبادان گردی؛ و اندرین رمزی است بزرگ.&raquo; [۱]</p>
<br />
<p style="text-align: justify;">و مهم&zwnj;تر اینکه وقتی معمار به ساختن می&zwnj;پردازد، در حقیقت او نیست که در طبیعت تصرف می&zwnj;کند؛ بلکه طبیعت او را ابزاری می&zwnj;کند تا خود را آبادان کند. اما انسان می&zwnj;تواند برعکس عمل کند: طبیعت را ابزار خود کند تا از راه طبیعت خویش را آباد کند. معمار بیش از آبادان ساختن طبیعت، باید در اندیشۀ آبادان کردن خود باشد. [۲]</p>
<p style="text-align: justify;">&nbsp;</p>
</div>
</div>
<div>۱. محمد بن سرخ نیشابوری،&nbsp;شرح قصیدۀ فارسی ابوالهیثم احمد بن حسن جرجانی، ص ۲۴- ۲۵.</div>
<div style="text-align: justify;">۲. مهرداد قیومی،&nbsp;درآمدی کتاب&zwnj;شناختی بر متون فارسی از منظر تاریخ معماری، ص ۱۰۶.</div>