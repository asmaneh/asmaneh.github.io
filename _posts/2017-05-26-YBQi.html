--- 
title: "پدیدارشناسی و پژوهش در معماری" 
authors: mrahimzadeh 
types: blog 
featured: false
slug: YBQi 
--- 
<p>گفت&thinsp;وگو با آقای دکتر محمدرضا رحیم&thinsp;زاده<br />علی بابایی- منیره پنج&zwnj;تنی&nbsp;</p>
<p>&nbsp;</p>
<p>محمدرضا رحیم&thinsp;زاده نه تنها معمار و مدرس معماری است بلکه پژوهشی دربارۀ اندیشیدن به معماری بر اساس اندیشه&thinsp;های هایدگر انجام داده است. به&zwnj; همین خاطر برای گفت&thinsp;وگو او را انتخاب کردم تا از نگاه يك معمار که رویکرد هایدگری را به معماری، اساس پژوهش خود قرار داده است، به نقد و بررسی جایگاه پدیدارشناسی در معماری بپردازیم.<br />***<br />آقای دکتر رحیم&thinsp;زاده اگر موافق باشید با چند پرسش کلی و البته اصلی دربارۀ فلسفه معماری گفت&zwnj;وگوی&thinsp;مان را آغاز کنیم. در مطالعات نظریِ معماری چه روش&thinsp;هایی وجود دارد؟ به&zwnj;عبارت دقیق تر اندیشمندان در مطالعات نظری معماری از چه روش&thinsp;هایی اصلي و غالبي بهره می&thinsp;برند؟ کدام روش ها از مقبولیت بیشتری برخوردارند؟<br />چنان&zwnj;&zwnj;که فرمودید، تلاش می&zwnj;کنم پاسخم به این پرسش&zwnj;هایِ اصلی تا جایی که در توان دارم، کل&zwnj;نگر و بنیادی باشد. اما در آغاز اگر بخواهم به این پرسش پاسخی مقدماتی بدهم ــ که به احتمال زیاد مورد نظر سرکار نیست ولی لازم است به آن بپردازم تا پاسخ اصلی&zwnj;ام واضح&zwnj;تر شود ــ باید بگویم که در مطالعات نظری معماری نیز مانند سایر رشته&zwnj;های مشابه از همۀ روش&zwnj;های ممکن، روش&zwnj;هایی که در منابع رسمی روش تحقیق معرفی شده یا نشده، استفاده می&zwnj;کنند و همۀ آنها در جای خود مقبول&zwnj;اند. چنانچه شکی در موجه بودن یک روش پدید آید، پژوهشگران آن را کنار می&zwnj;گذارند و روشی تازه به جای آن برمی&zwnj;گزینند یا ابداع می&zwnj;کنند. باید اقرار کنم که این پاسخ اولیه چندان که باید &laquo;علمی&raquo; نیست. برای فراهم کردن پاسخی &laquo;علمی&raquo; باید پژوهشی در این&zwnj; باره کرد و با به&zwnj;کارگیری روش&zwnj;های معمول آماری و تحلیلی و ترسیم جدول و نمودار نشان داد که کدام روش&zwnj;ها را بیشتر و کدام روش&zwnj;ها را کمتر به&zwnj;کار می&zwnj;برند و سپس با یافتن معیارهایی برای مقبول بودن روش، تحلیلی از مقبولیت آنها به دست داد.</p>
<p>&nbsp;</p>
<p>اگر این کار انجام شود، پاسخ آن اساساً به چه کار می&zwnj;آید؟<br />شاید کسانی را به نوشتن کتاب&zwnj;های روش تحقیق دربارۀ روش&zwnj;های &laquo;مقبول&zwnj;تر&raquo; برانگیزد. یا یک معیار تازه به معیارهای پرشمار موجود برای تفاخر مؤسسات دانشگاهی اضافه کند و از آن پس این مؤسسات در وبگاه&zwnj;هایشان اعلام کنند که در این دانشگاه فلان و بهمان روش که مقبولیت بیشتری در جهان دارد، تدریس می&zwnj;شود، و از این قبیل. شاید در سخن من طعنی به جریان کمّی&zwnj;گرای غالب باشد که خویی مهاجم و درعین&zwnj;حال متین دارد، که فعلاً از آن می&zwnj;گذرم. مقصودم این است که این پرسش از &laquo;روش&raquo; مطالعه به&zwnj;خودی&zwnj;خود اهمیتی ندارد؛ و از سوی دیگر، پاسخ به آن بدون فراهم&zwnj;شدن نگاهی جامع ممکن نیست. هر پاسخی به پرسش شما بدون مطالعه&zwnj;ای فراگیر، برآمده از فضای ذهنی پاسخ&zwnj;دهنده و صرفاً ناظر بر همگنان و همراهان و نزدیکان اوست. متأسفانه در کشور ما این نگاه &laquo;پرسپکتیوی&raquo; بسیار رایج است و گاهی متخصصان یک حوزه هنگامی که در دو دانشگاه (مخصوصاً از دو کشور مختلف) تحصیل کرده باشند، تصویری کاملا متفاوت از وضع علم خود به دست می&zwnj;دهند. واقعاً چه کسی می&zwnj;تواند در این جهان پهناور تصویری از روش&zwnj;های رایج در مطالعۀ معماری و مقبولیت آنها به&zwnj;دست دهد چنان&zwnj;که همۀ حوزه&zwnj;های معماری و همۀ مراتب و حالات آن را شامل شود؟ به نظر من این خواست به&zwnj;سبب آنکه معماری و اندیشه را در معنای محدود دانشگاهی آن ملاحظه می&zwnj;کند، حتی از آنچه گفتم بسیار بلندپروازانه&zwnj;تر است و امیدوارم در ادامۀ این گفتگو فرصتی فراهم آید که بتوانم برخی وجوه مربوط به این موضوع را باز کنم</p>
<p>&nbsp;</p>
<p>من پرسشم را به شکل دیگری طرح می&thinsp;کنم؛ در اندیشیدن به چیستی معماری، چه دیدگاه&zwnj;هایی وجود دارد؟<br />این پرسش دو تفاوت مهم با پرسش نخست شما دارد، نخست آنکه به جای &laquo;روش&raquo; از &laquo;دیدگاه&raquo; پرسش می&zwnj;کند. پرسش از دیدگاه، که ناظر بر جهان&zwnj;بینی و متوجه مقصود پرسشگر است، بر پرسش از روش اولاست. دیگر اینکه به جای عبارت عمومی &laquo;مطالعات نظری&raquo; متوجه مبنا و موضوع اصلی نظر، یعنی &laquo;چیستی&raquo; اشیاء و امور است. این پرسش بسیار مهمی است که &laquo;ما چگونه معماری را نگاه می&zwnj;کنیم&raquo;؛ البته مشروط به آنکه چنان&zwnj;که شایسته است در این پرسش عمیق باشیم و آماده باشیم که آن پیش&zwnj;فهم&zwnj;ها را بگسلیم که به پرواز عقل زنجیر می&zwnj;زند. اگر چنین کنیم به عرصه&zwnj;ای وارد می&zwnj;شویم که سخن از ماهیت است. ماهیت معماری، این عرصه&zwnj;ای است که می&zwnj;توان &laquo;نظر کردن به معماری&raquo; نامید و در آن &laquo;روش&raquo; به استقلال اهمیتی ندارد بلکه نقش آن فقط ـ چنان&zwnj;که عرض شد ـ اتصال سرآغاز عزیمت پرسشگر به مقصود اوست.</p>
<p>&nbsp;</p>
<p>جناب دکتر رحیم&thinsp;زادۀ عزیز ابتدا باید بگویم که قطعا بین روش و رویکرد تفاوت&thinsp;هایی وجود دارد اما بین آنها رابطۀ عموم و خصوص مطلق و شايد عموم و خصوص من وجه برقرار است و هر چه باشد رابطۀ آن&thinsp;ها تباین نیست. این موضوع در پدیدارشناسی بسیار آشکار است زیرا پدیدارشناسی هم می&thinsp;تواند به&zwnj;مثابۀ یک روش در پژوهش&thinsp;های معماری به کار رود و هم می&thinsp;تواند به&zwnj;مثابۀ یک رویکرد در مطالعات معماری و حتی نگاه به معماری، چیستی معماری و مواجهه با آن به&zwnj;کار رود. به این موضوع در ادامه خواهم پرداخت. اما اکنون به سخنان شما برگردیم. بفرمایید که چه دیدگاه&thinsp;های اساسی در معماری وجود دارد؟<br />به عقیدۀ من در نظر به معماری دو دیدگاه اساسی وجود دارد که می&zwnj;توان آن را دو دیدگاه متمایز در نظر به همۀ موضوعات مشابه معماری دانست: دیدگاهی که قائل به نسبت وجودی انسان و معماری است و دیدگاهی که به چنین نسبتی قائل نیست. هر یک از دو دیدگاه به&zwnj;مثابۀ خانواده&zwnj;ای گسترده، افراد، ریشه&zwnj;ها و جریان&zwnj;های متفاوتی دارند. دیدگاه نخست مبتنی است بر فهم &laquo;وجود&raquo; و &laquo;نسبت&zwnj;های وجودی&raquo; که در آن طرح&zwnj;های پژوهشی و روش&zwnj;های پژوهش متفاوتی به&zwnj;کار رفته و می&zwnj;رود. دیدگاه دوم مبتنی است بر اصل شمردن نوعی رابطۀ قراردادی و البته دقیق و جزمی و ناظر به کارآمدی بیشتر؛ به&zwnj;معنایی که مورد نظر کسانی مانند فرنسیس بیکن و اگوست کنت است، یعنی پرچم&zwnj;داران تفکر پوزیتویستی در دوران مدرن. مقبولیت هر یک از این دو دیدگاه به جهان&zwnj;بینی فرد بستگی دارد اما غلبه ـ در ساحت آفاقی ـ با نگاه دوم است، چه هماهنگی بیشتری با نظام&zwnj;های پرسش علمی در دانشگاه&zwnj;ها و مجامع و محیط&zwnj;های علمی دارد.<br />چه رابطه&thinsp;ای میان فلسفه و معماری وجود دارد؟ بیشتر متفکران از تأثیرگذاری اندیشه&thinsp;های فلسفی بر معماری سخن می گویند، اما به نظر شما آیا معماری هم می&thinsp;تواند بر فلسفه تأثیر بگذارد؟<br />همۀ اعمال انسان به نحوی مکاشفۀ هستی است: از راه فهم چیستی آهنگ&zwnj;ها و اصوات و راه بردن به آن ندای ازلی مکاشفۀ موسیقایی پدید می&zwnj;آید؛ از طریق فهم چیستی کلمات و اصطلاحات و راه بردن به حقیقت کلمه مکاشفۀ شاعرانه پدید می&zwnj;آید؛ و... اینها همه گونه&zwnj;ها و وجوهی از حقیقت دوستی و حقیقت جویی و در واقع فیلوسوفیاست. فیلسوف بودن انسان امری عرضی نیست و نباید فلسفه را تخصصی در کنار تخصص&zwnj;ها و رشته&zwnj;ای در کنار رشته&zwnj;ها دانست. موضوع، مبدأ، و مقصد و مقصود فلسفه اندیشیدن است، یعنی مکاشفۀ هستی در بنیادی&zwnj;ترین وجه ممکن. برای پرهیز از سوءتفاهم تصریح می&zwnj;کنم که اینجا مرادم از فلسفه، نحو خاصی از اندیشیدن نیست که مربوط به فرهنگ مغرب&zwnj;زمین است و حتی صورت عمومی&zwnj;تر آن که مبتنی بر همان نحو تفکر است و می&zwnj;تواند به نحوی جهانی تلقی شود، بلکه از این واژه صورت نوعی اندیشیدن در باب هستی و مظاهر آن را در نظر دارم یعنی طلب حقیقت یا حق&zwnj;طلبی. فلسفه به این معنا صورت عالی همۀ اعمال انسان است (امیدوارم عمل نامیدن فلسفه در اینجا موجب تعجب نشود)، یعنی به اصطلاح علم کیمیا، طلای معارف بشر است که شدت حضور آن در دیگر معارف، شدت معرفت&zwnj;بودن آنها را نشان می&zwnj;دهد. پس هیچ امر انسانی مانند فلسفه مکاشفۀ هستی نیست و از سوی دیگر هیچ امر انسانی از مکاشفۀ هستی تهی نیست و وجهی از فلسفه در آن هست. به&zwnj;عبارتی فلسفه شعر اندیشیدن است. انسان به&zwnj;وجهی که می&zwnj;اندیشد انسان است (مقصودم از اندیشیدن، صرفاً به&zwnj;کار گرفتن قوای ذهنی نیست) و می&zwnj;تواند بر عالم مؤثر واقع شود و به همین معنا اثر برپادارد؛ اثر به&zwnj;معنای محل اثر مؤثر. شاید با ارجاعی به ویتگنشتاین بتوانم همزمان وجه عملی فلسفه و نسبت آن با معماری را روشن کنم. او در فرهنگ و ارزش چنین می&zwnj;گوید: &laquo;کار روی فلسفه ــ از بسیاری جهات همچون کار در معماری ــ به&zwnj;واقع بیشتر کار روی خویش است. روی برداشت&zwnj;های خود در این باره که اشیا را چگونه می&zwnj;بینم و از آنها چه می&zwnj;خواهیم.</p>
<p>&nbsp;</p>
<p>جناب رحیم&thinsp;زاده من با تعریفی که شما از فلسفه دارید چندان موافق نیستم البته اگر فقط شرح اسم مد نظرتان است، فلسفه دوستداری دانایی است؛ اما آنچه دغدغۀ پرسش من است معنایی به این گستردگی از فلسفه نیست. برخی از فیلسوفان دربارۀ مفهوم فلسفه اندیشه&thinsp;ورزی کرده&thinsp;اند و از قرن بیستم رابطۀ وثیق تری بین فلسفه و معماری پدید آمده است. بنابراین من با دقت و انتخاب عامدانه واژه فلسفه را به کار برده&thinsp;ام.<br />بسیار خوب! با این مقدمه و از این منظر احتمالا روشن شده است که &laquo;رابطه&raquo; واژۀ بسیار ضعیفی است برای وصف نسبت میان فلسفه و معماری. معماری فارغ از فلسفه به مثابه اندیشۀ وجود به صنعت ساختمان&zwnj;سازی تنزل می&zwnj;یابد و از غایت خود، سکنا گزیدن انسان در این عالم، دور می&zwnj;شود. نادرست نیست اگر بگویم که سیر معماری پس از تفوق اندیشۀ فارغ از وجود، چنین بوده است و صنعت ساختمان&zwnj;سازی به&zwnj;نحوی فزاینده از سکناگزیدن انسان روی برگردانده و خود را به&zwnj;مثابۀ بخشی از صنعت سرگرمی شناخته و معرفی کرده است. از این رو سخنان برخی معماران، مانند لویی کان که می&zwnj;گوید &laquo;سرآغاز معماری، حیرت است، نه حیرت&zwnj;انگیزترین، بلکه فقط حیرت به ما هو حیرت&raquo; امروز غریب و شاعرمسلکانه می&zwnj;نماید. معماری از آنجاکه باید پاسخگوی الزامات طبیعی و حیاتی باشد، شاید کمتر از هنرهای دیگر دچار این خلجان ناشی از غفلت از اندیشۀ وجود شده باشد، اما در عین حال به سبب اصطکاک جبری آن با امور اقتصادی و سیاسی، بیش از سایر هنرها در معرض این مخاطره قرار گرفته و می&zwnj;گیرد. به نظر من تلاش برخی معماران در نیمۀ نخست سدۀ بیستم، کسانی که به عنوان پیشرو معماری مدرن می&zwnj;شناسیم، در توجه دادن به الزامات مهندسی و فناوری در این زمینه فهم می&zwnj;شود؛ در آنچه زیگفرید گیدئن در فضا، زمان، و معماری تلاش برای تطهیر جود مقلد زمان می&zwnj;نامد (توجه دارم که گیدئن این سخن را در بارۀ نسل قدیم&zwnj;تر معماری مدرن نقل کرده، اما از نظر ماهوی در اصل بحث تفاوتی ایجاد نمی&zwnj;کند).</p>
<p>&nbsp;</p>
<p>تا این&thinsp;جای گفت&thinsp;وگو من هنوز پاسخی برای پرسشم نگرفته&thinsp;ام. برای این&thinsp;که دوباره به مسیر قبلی گفت&thinsp;وگو باز گردیم دوباره پرسشم را طرح می&thinsp;کنم آیا معماری نیز بر فلسفه اثر دارد؟<br />پاسخ من این است که فلسفه به&zwnj;معنای پرسش از وجود، و در پرتو آنْ پرسش از وجودِ چیزها و امور، هرگز جزیره&zwnj;ای در اقیانوس معرفت بشر نیست و همچنین هرگز نمی&zwnj;تواند وجهی یا ساحتی از عالم انسان را برای پی&zwnj;گیری پرسش بنیادین خود فروبگذارد. پس معماری مانند هر حوزۀ دیگری از معرفت بر فلسفه اثر دارد، اگر مقصودمان از اثر و تأثیر محدود به مرتبۀ مکانیکی آن نباشد. ولی پیوند و همخویش بودن معماری و فلسفه از آن جهت که معماری متوجه سکناگزیدن انسان است، پیوندی ویژه است. اندیشیدن خاستگاه و غایت وجود انسان در این عالم است و سکناگزیدن نحو خاص حضور انسان در این عالم. پس می&zwnj;توان گفت که انسان با اندیشیدن سکنا می&zwnj;گزیند و سکناگزیدن مقوم اندیشه است. مسئلۀ امروز ما این است که اندیشۀ امروز، اندیشه&zwnj;ای که خصلت و قدرت اصلی&zwnj;اش جزءنگر بودن است، از سکناگزیدن غفلت کرده زیرا سکناگزیدن در اندیشۀ جزئی مقام نمی&zwnj;گیرد و برای آن بی&zwnj;معناست. اما مسئلۀ مسکن نمی&zwnj;تواند رها شود، پس سکناگزیدن در این دورۀ عسرت به ساختمان&zwnj;سازی روی آورده و در آنجا برای خود مأمن یافته است، یعنی در عرصه&zwnj;ای که برای اندیشۀ جزءنگر فهم&zwnj;شدنی است. نگاهی به نشریات معماری ایران و جهان نشان می&zwnj;دهد که توجه به ساختمان، یا ساحت جسمانی معماری، چقدر غلبه دارد؛ هرچه عمیق&zwnj;تر در این نشریات مطالعه کنیم، بیشتر به عمق توجه به جسم و غفلت از جان واقف می&zwnj;شویم. &laquo;بی&zwnj;قراری&raquo; انسان اندیشمند و &laquo;ترس و لرز&raquo; او (با وام&zwnj;گیری از نام کتاب سورن کی&zwnj;یر که&zwnj;گور) برای رسیدن به قراری است متناسب با جهان او و معماری حقیقی در خدمت این قرار است. این قرارِ برآمده از بی&zwnj;قراری، قراری است متذکرانه و از سر استذکار نه از سر تغافل، و چون از آن برآمده به سوی آن نیز رهنمون می&zwnj;شود. این رابطۀ دوگانۀ بی&zwnj;قراری و قرار مراتبی ایجاد می&zwnj;کند که تسلسل آن سیر تکوینی تاریخ بشر را رقم می&zwnj;زند. بدین ترتیب باری دیگر عرض می&zwnj;کنم که رابطۀ فلسفه و معماری، اگر واژۀ رابطه کفایت کند، رابطه&zwnj;ای مکانیکی و علت و معلولی نیست، بلکه اندیشه محمول و معماری حامل آن گوهر وجودی است، نسبتی همدلانه و یاری&zwnj;رساننده. در مقام تشبیه می&zwnj;توان گفت که گویی اندیشه مزرعه&zwnj;ای است که در آن گیاهان و گل&zwnj;های متفاوت می&zwnj;رویند و معماری در میان این گل&zwnj;ها مقامی شامخ دارد چه معماری هرگز نمی&zwnj;تواند از اندیشه دور شود و حیاتی&zwnj;ترین مظهر اندیشه همین معماری مسئول سکناگزیدن انسان است. به تعبیر مولانا &laquo;جملۀ بی&zwnj;قراریت از طلب قرار توست / طالب بی&zwnj;قرار شو تا که قرار آیدت&raquo; اگر روزی دوباره این &laquo;بی&zwnj;قراری&raquo; فلسفه متوجه &laquo;قرار&raquo; شود، و &laquo;قرار&raquo; موضوع معماری متصل به ریشۀ خود، طالبان بی&zwnj;قرار قرار می&zwnj;یابند.<br />ابیات بی&thinsp;نظیری است جناب دکتر رحیم&thinsp;زادۀ عزیز! اما راستش وقتی در یک گفت&thinsp;وگوی فلسفی به وادی شعر و تفكر شاعرانه گام می&thinsp;گذاریم کار ما بسیار پیچیده&thinsp;تر می&thinsp;شود زیرا در این گفت&thinsp;وگو تلاش ما بر زدودن ابهام&thinsp;ها و رسیدن به زبان مشترک و بررسی اختلاف نظرهاست. با این حال باز هم من به سراغ پرسش&thinsp; بعدی می&thinsp;روم. فلسفۀ معماری به چه چیزهایی می&thinsp;پردازد و چه چیزهایی را مورد بررسی قرار می&thinsp;دهد؟<br />نخست باید بیندیشیم که این پرسش را در چه افقی پاسخ می&zwnj;دهیم. در افقی که مدتی است مقام ما بوده و بدان خو کرده&zwnj;ایم و فلسفه را نظام سیستماتیکی از مفاهیم انتزاعی می&zwnj;داند که ممکن ــ فقط ممکن ــ است، گاهی در این یا آن شاخه از دانش و هنر تأثیرگذار باشد؛ و مطابق آن معماری را صنعت ساختمان&zwnj;سازی می&zwnj;انگارد؛ یا در افقی که سرآغاز اندیشه و معماری را حیرت، حیرتی وجودی، می&zwnj;داند؛ یعنی اینکه انسان کیست؟ در این جهان چه می&zwnj;کند؟ و غایت وجود او چیست؟</p>
<p>&nbsp;</p>
<p>شما کدام افق را بر می&thinsp;گزینید؟<br />من تمایل دارم که در افق اخیر بدین سؤال پاسخ دهم و پاسخم این است که فلسفۀ معماری متوجه این پرسش بنیادین است که &laquo;چرا معماری؟&raquo; و با این پرسش نسبت وجودی معماری و وجود انسان یا انسان&zwnj;بودگی انسان را آشکار می&zwnj;کند. تنها در پرتو این پرسش و &laquo;فضایی&raquo; که به واسطۀ آن پدید می&zwnj;آید تلاش&zwnj;های نظری و عملی انسان برای ساختن و سازمان بخشی به محیط متوجه غایت وجودی انسان می&zwnj;تواند شود.</p>
<p>&nbsp;</p>
<p>مجموعه&thinsp;ای که نام پدیدارشناسی را بر خود دارد، کوشیده در شماره&thinsp;های پیشین در حد بضاعتش به این مفهوم بپردازد، اما در این بخش گفت&thinsp;وگو از شما می&thinsp;خواهم &laquo;پدیدارشناسی&raquo; را در ارتباط با معماری و مباحث مربوط به مکان برای ما تعریف کنید. به &zwnj;عبارت&zwnj;دیگر پدیدارشناسی چگونه در مباحث فلسفی مربوط به معماری به&zwnj;کار می&thinsp;رود؟<br />به نظر بنده پرسش آخر جامع&zwnj;تر است و به همین سبب از آن آغاز می&zwnj;کنم. پدیدارشناسی برخلاف معرفت&zwnj;شناسی و زیبایی&zwnj;شناسی... یک حوزه در فلسفه نیست، بلکه یک دیدگاه است (مانند پوزیتویسم و ...) در فلسفه که قهراً وارد همۀ مسائل و حوزه&zwnj;های فلسفه می&zwnj;شود. پدیدارشناسی دعوت می&zwnj;کند که موجودات و امور را همچون &laquo;پدیدار&raquo; ببینیم و به همین عبارت بشناسیم شان. پدیدار یعنی آنچه از این یا آن راه آشکار شده و خبر از ناآشکار می&zwnj;دهد، آشکارگی&zwnj;ای که خبر از ناآشکارگی می&zwnj;دهد. پس نقطۀ اثر این دیدگاه فلسفی بر معماری، حتی مهم&zwnj;ترین یا شاخص&zwnj;ترین نقطۀ اثر آن، بر &laquo;مکان&raquo; نیست بلکه بر همان مسئلۀ اصلی معماری، یعنی سکناگزیدن انسان در این عالم است. مباحث مکان&zwnj;مند یا زمان&zwnj;مند بودن عالم و آدم فرع بر فهم جهان به مثابه یک کل و جایگاه انسان در آن و کیفیت معرفت انسان به این کل و مسئولیت او در برابر این معرفت است. به نظر من بدون توجه به این نکتۀ مهم، آنچه روش یا پارادایم یا رویکرد پدیدارشناسانه خوانده می&zwnj;شود، تحولی اساسی در هیچ ساحتی از معارف و هنرها، از جمله در معماری، پدید نخواهد آورد، و حتی بندی خواهد شد مضاف بر بندهایی که پدیدارشناسی برای گسستن آنها پدید آمد. دو جریان یا گرایش وجود دارد که به نظر من کاربردی ناکافی، نامطلوب، یا سطحی از پدیدارشناسی در معماری پدید آورده است. یک گرایش پدیدارشناسی را صرفاً یا بیشتر چون یک روش پژوهش می&zwnj;داند که نقش اصلی آن گسترده&zwnj;تر کردن موضوعات و راه&zwnj;کارهای پژوهشی است، آن هم عمدتاً در علوم تجربی مرتبط با معماری که به&zwnj;طور غیرمستقیم بر معماری مؤثر واقع می&zwnj;شوند. روان&zwnj;شناسی ادراک، روان&zwnj;شناسی محیط، مردم&zwnj;شناسی و ... از این دسته علوم تجربی به&zwnj;شمار می&zwnj;روند. این بهره از اندیشۀ پدیدارشناسی به&zwnj;نحوی آن را در پژوهش&zwnj;های علمی پوزیتویستی مستحیل می&zwnj;کند.</p>
<p>&nbsp;</p>
<p>پیش از طرح گرایش دوم باید اختلاف نظرم را با "روایت شما از گرایش نخست" بیان کنم. هنگامی که از پدیدارشناسی به مثابۀ روش پژوهش سخن می&thinsp;گوییم باید این نکته را مد&thinsp;نظر داشته باشیم که فیلسوفان پدیدارشناس دقیق و مرحله&zwnj;به&zwnj;مرحله "روش پژوهش پدیدارشناسانه" را در اختیار ما قرار نداده&thinsp;اند. با اینکه هایدگر کتاب &laquo;هستی و زمان&raquo; را براساس روش پدیدارشناسی- هرمنوتیک نگاشته اما این روشی است که خود او برای تنظیم فلسفه&thinsp;اش به کار برده است و به این معنا نیست که خواننده هم بتواند آن را استخراج و دقیقا بر اساس آن عمل کند. پس در اينجا هنگامی که از پدیدارشناسی به&zwnj;مثابۀ روش پژوهش سخن می&thinsp;گوییم مقصودمان روشی است که نزد متخصصان پژوهش کیفی طبقه&thinsp;بندی، تشریح و کاربردی شده است. از طرفی پدیدارشناسی حتی به مثابۀ روش هر جا به&thinsp;کار رود به معنای تأکید بر علوم تجربی نیست. بحث ادراک و مردم&thinsp;شناسی که شما مثال زدید در بخش&thinsp;هایی در حوزۀ &laquo;دانش&raquo; هست و حتي در مقابل &laquo;علم&raquo; به معنای کمی و متداولش قرار می&thinsp;گیرند زیرا اساسا تاریخ پدیدارشناسی به نوعی قد علم کردن در برابر علوم کمی و شناخت کمی است. دربارۀ پدیدارشناسی به&zwnj;مثابۀ روش هم همین&thinsp;قدر توضیح بدهم که نزد برخی از متخصصان مانند ماکس ون منن، مقولاتی که پدیدارشناس باید مد نظر داشته باشد کاملا کیفی و برخاسته از تجربۀ زیستۀ اول شخص است. جناب دکتر حال بفرماييد گرایش دوم چیست؟<br />گرایش دیگر پدیدارشناسی را به مثابه مبنای نظری معماری می&zwnj;گیرد. این نحو به کارگیری پدیدارشناسی نیز به احکامی منجر می&zwnj;شود که وجود و ماهیت معماری را کم&zwnj;اهمیت می&zwnj;گیرد یا متزلزل می&zwnj;کند. این جریان مانند جریان&zwnj;های مشابهی که از دیدگاه&zwnj;های فلسفی دیگر، عرفان، کلام، و علوم تجربی و... توقع مبنا قرار گرفتن برای اندیشۀ معماری را دارند، غالباً به نوعی اتصال قشری معماری و پدیدارشناسی منجر می&zwnj;شود.</p>
<p>&nbsp;</p>
<p>لطفا بیشتر توضیح دهید و دقیقا مثال بزنید که مقصودتان چیست؟<br />به نظر من شرط اساسی پیوند معماری و پدیدارشناسی آن است که اساساً میان آنها رابطۀ &laquo;کاربردی&raquo; وجود نداشته نباشد، یعنی از کاربرد پدیدارشناسی در معماری سخن نگوییم، بلکه نسبت آنها چنان باشد که مبنای نگاه پدیدارشناختی انسان به جهان در ماهیت معماری سرشته شده باشد. روایتی هست از یکی از استادان ذن که به شاگردانش فرمود &laquo;هنگامی که وارد سلوک نشده بودم، کوه همان کوه بود؛ سپس که وارد شدم و تازه&zwnj;کار بودم، دیگر کوه کوه نبود؛ و اکنون که به مقام استادی رسیده&zwnj;ام، کوه باز کوه است.&raquo; این مرتبۀ سوم، امتزاجی است میان زندگی ملموس و جهان&zwnj;بینی استاد. در این مرتبه کوه همان کوه است، اما نه آن کوهی که فقط ظاهر است، بلکه کوهی است که همچون امری مشهود بر امری غایب شهادت می&zwnj;دهد، به سخن دیگر کوهی است که پدیدار است. پدیدارشناسی و هر دیدگاه نظری دیگر، به منزلۀ زمینی است که معماری و دیگر هنرها در آن می&zwnj;رویند و می&zwnj;بالند در چنین نسبتی دیگر نمی&zwnj;توان انتظار داشت که پیوند آنها به عمل و عکس&zwnj;العمل یا کاربرد یکی در دیگری محدود شود. به نظر من بسیاری از معماران، از گذشته&zwnj;های دوری که واژۀ پدیدارشناسی (فنومنولژی) پدید نیامده بود تا امروز، دیدگاهی پدیدارشناختی داشته&zwnj;اند و دارند و ای&zwnj;بسا که بدان اشعار نداشته&zwnj;اند و ندارند؛ و از سوی دیگر بسیار کسان هستند که به مرتبۀ دوم بسنده کرده&zwnj;اند و تصور می&zwnj;کنند می&zwnj;توانند عالم را مطابق جهان&zwnj;بینی خود ممهور و بازنمایی کنند.</p>
<p>&nbsp;</p>
<p>مثال کوه جالب است و می&thinsp;تواند ربطی هم به شعار اصلی پدیدارشناسی یعنی بازگشت به اصل چیزها داشته باشد. اما راستش اگر این&thinsp;چنین باشد دیگر نیازی نیست از واژۀ پدیدارشناسی که مسبوق به جایگاه مشخصی در جنبش فلسفی، تاریخ، منابع، تولیدات و پژوهش&thinsp;های مشخص در بخش روش و همین&thinsp;طور مطالعات معماری است، سخن بگوییم. از طرفی متوجه نمی&thinsp;شوم مقصود شما از رابطۀ کاربردی چیست! اگر توضیح بیشتری در این بخش دارید که بسیار مشتاقم آن را بدانم و گرنه پرسش دیگرم را به ضرورت گفت&thinsp;وگو طرح می&thinsp;کنم. جناب دکتر به نظر می&thinsp;آید ما نیاز داریم بیشتر دربارۀ کلیدواژگان مان در بحث از پدیدارشناسی با هم توافق کنیم. تا این بخش از گفت&thinsp;وگو به نظر می&thinsp;رسد اختلاف&thinsp;های جدی&thinsp;تر وجود دارد. پس اگر موافق باشید برویم به سراغ برخی از این کلیدواژه&thinsp;ها. نخست می&thinsp;خواهم با تعریف &laquo;زیست جهان&raquo; آغاز کنم. در بستر پژوهش پدیدارشناختی در معماری، شما چه تعریفی از زیست&thinsp;جهان دارید؟<br />من در مقام یک معمار شایستگی پاسخ به این پرسش را ندارم؛ همان&zwnj;گونه که شاید اگر از یک فیلسوف، حتی فیلسوفی مانند هایدگر که پرسشی دربارۀ معماری طرح کرده است یا حتی فیلسوفی مانند ویتگنشتاین که دستی هم در ساختن داشته است، معنای اصطلاحی از معماری را بپرسید، او آمادگی لازم را برای پاسخی همه&zwnj;جانبه ندارد. به همین علت من نظری به&zwnj;مثابۀ نظر شخصی در این باره تقدیم خوانندگان می&zwnj;کنم. سیر تفکر بشر در دورۀ مدرن، جهان را به شکل&zwnj;های متفاوت و مختلفی بازنمایی کرد که تنها در محدودۀ نگاه علمی مقوم آن نگاه&zwnj;ها به جهان اعتبار دارد. مثلاً یک بازنمایی از جهان، آن است که در فیزیک مدرن عرضه شده است: پیوستاری از ماده و انرژی که مرتباً در حال تبدیل از حالی به حال دیگر است. این تصویر شباهت بسیار اندکی با بازنمایی&zwnj;ای دارد که از منظر فناوری اطلاعات و ارتباطات می&zwnj;توان به دست داد و هر دو شباهتی اندک دارند با بازنمایی جهان از منظر اقتصاد و جغرافیای طبیعی. بدین ترتیب، حوزه&zwnj;های مختلف علمی تصویرهای کم یا بیش انطباق&zwnj;ناپذیری از جهان عرضه می&zwnj;کنند. وجه&zwnj; مشترک همۀ بازنمایی&zwnj;های حوزه&zwnj;های گوناگون علمی این است که با تجربۀ ملموس و روزمرۀ انسان ارتباطی ندارند. هایدگر به این موضوع در رسالات متعددی از جمله در شئ چیست؟ و &laquo;عصر تصویر جهان&raquo; پرداخته. در آنجا به تفاوت عظیم میان بازنمایی فیزیکی اشیائی که در زندگی روزمرۀ ما حضور دارند، مثلاً میزی که پشت آن مطالعه می&zwnj;کنیم با تصویر مألوف و ملموس آنها چقدر فاصله دارد. این میز نزد دانشمند فیزیکدان مجموعۀ بی&zwnj;نهایت اتم&zwnj;هایی است که مولکول&zwnj;هایی را تشکیل می&zwnj;دهند و در هر یک از آنها در هر واحد بسیار کوچک از زمان، بی&zwnj;شمار بارهای الکتریکی تبادل می&zwnj;شود و اساساً بنا به فیزیک اتمی هر شئ بیشتر تهی است تا پر. یا مثلاً وقتی ما در شب پر ستاره&zwnj;ای به آسمان نگاه می&zwnj;کنیم و مستغرق در کمال و جمال آفرینش جهانیم، از نظر علم فیزیک مدرن به پرتو نوری می&zwnj;نگریم (به&zwnj;معنای دقیق&zwnj;تر انرژی&zwnj;ای به صورت موجی به ما می&zwnj;رسد که محدوده&zwnj;ای از آن را توسط اعضای حس بینایی درک می&zwnj;کنیم) که در زمان&zwnj;های خیلی دور، آن قدر که در تصور نمی&zwnj;گنجد، در اثر فعل و انفعالات هسته&zwnj;ای پدید آمده، و ای&zwnj;بسا ستاره&zwnj;ای که نور از آن منبعث شده و الان در تجربۀ ما به زیبایی می&zwnj;درخشد، دیگر وجود نداشته باشد. در اینجا در پی نقد این بازنمایی فیزیک مدرن نیستم، چه به عبارتی بازنمایی&zwnj;ای موجه است و نقش مهمی در تحول نگاه انسان به خود و جهان داشته است، بلکه فقط می&zwnj;خواهم نشان دهم که چه شکاف عظیمی میان تصویر ملموس جهان و بازنمایی فیزیک مدرن وجود دارد. این فاصله میان بازنمایی جهان در محدودۀ علومی که به&zwnj;نحوی مبتنی بر تحویل واقعیت به داده&zwnj;های تئوریک هستند، فقط منحصر به دورۀ مدرن نیست اما در دورۀ مدرن این نحو بازنمایی مبتنی بر تحویل یا تقلیل اساس و مبنای هر گونه رابطۀ انسان و جهان شد و حوزه&zwnj;هایی از ادراک و دریافت که از آن دور بودند، منزوی شدند. در این زمینه حتی روان&zwnj;کاوانی مانند یونگ و فروم نقدهایی جدی به تقلیل ناشی از باورهای مدرنیسم مطرح کرده&zwnj;اند. به&zwnj;طورخلاصه پدیدارشناسی در پی جهانی است به&zwnj;مثابۀ پدیدار، جهانی که در تجربۀ زندگی ملموس انسان&zwnj;ها با کنجکاوی&zwnj;ها و پرسش&zwnj;ها و تأملات آنها پدید آمده و در برخی وجوه ثابت است و در برخی وجوه متلاطم، در برخی وجوه واحد است و در برخی وجوه متکثر، در برخی وجوه نزدیک است و در برخی وجود دور، در برخی وجوه آشکار و در برخی وجوه پنهان و این خصوصیات متضاد در تقابل با هم نیستند. بنابراین اصطلاح &laquo;زیست جهان&raquo; در حقیقت همان جهان است هنگامی که به&zwnj;مثابۀ پدیدار ملاحظه می&zwnj;شود.</p>
<p>&nbsp;</p>
<p>شاید یکی دیگر از مهم&thinsp;ترین کلید واژه ها در مباحث مربوط به فلسفه معماری و پدیدارشناسی مکان &laquo;تجربۀ زیسته&raquo; است که البته یکی دو بار هم در این گفت&thinsp;گو به آن اشاره کردیم. تجربه زیسته چه ویژگی&thinsp;هایی دارد؟<br />باز تکرار می&zwnj;کنم که به نظر من کافی نیست که نسبت معماری و پدیدارشناسی را به مکان محدود کنیم و آن را در پیرامون اصطلاح &laquo;پدیدارشناسی مکان&raquo; بجوییم. اصطلاح تجربۀ زیسته معنایی عمیق&zwnj;تر و فراتر از کاربرد آن در پدیدارشناسی مکان دارد.</p>
<p>&nbsp;</p>
<p>دقیقا همین&thinsp;طور است جناب دکتر رحیم&thinsp;زاده! اما گفت&thinsp;&zwnj;وگوی ما دربارۀ معماری و پدیدارشناسی مکان و بررسی محورهای اصلی آن &ndash; مثلا در اینجا تجربۀ زیسته- است.<br />مطابق آنچه دربارۀ &laquo;زیست&zwnj;جهان&raquo; عرض کردم، تجربۀ زیسته همان زندگی انسان است به&zwnj;مثابۀ پدیدار، زندگی انسان در عالمی مشحون از پدیدارها که گاه این و گاه آن به او رو می&zwnj;کنند و پیامی می&zwnj;رسانند و انسان بر اثر دریافت آن پیام&zwnj;ها برمی&zwnj;خیزد و سیر درونی و بیرونی می&zwnj;کند، اهل تأمل و تفکر می&zwnj;شود و سرانجام به&zwnj;معنای کامل کلمه اهلیت می&zwnj;یابد و اهل جایی می&zwnj;شود و نسبت وجودی با جایگاه زندگی خود برقرار می&zwnj;کند. اهل جایی شدن و نسبت وجودی با جایگاه برقرار کردن، پیشاپیش و نقداً به معنای حضور در عالم تاریخی و نسبت وجودی با زمان برقرار کردن است. بنابراین از منظر پدیدارشناسی زندگی انسان حاصل پرسش و تأمل او در عالم و هم&zwnj;سخنی انسان با جهان است در عالمی وحدت&zwnj;یافته و متعین که حاصل و نشانۀ آن سکناگزیدن و قرار یافتن و اهل جایگاهی شدن است. &laquo;تجربۀ زیسته&raquo; اصطلاحی مناسب برای بیان مفهوم نیست، گرچه بسیار مصطلح شده است. شاید اگر آن را تجربۀ وجودی بنامیم نسبت میان &laquo;رویدادهای زندگی به مثابۀ پدیدار&raquo; و &laquo;وجود انسان&raquo; را بهتر بیان کند.</p>
<p>&nbsp;</p>
<p>جناب دکتر در واژه مناقشه&thinsp;ای ندارم، وقتی از تجربۀ زیسته استفاده می&thinsp;کنم منظورم lived experience است و وقتی از تجربۀ زیسته استفاده می&thinsp;کنم آن را مسبوق به ریشه&thinsp;شناسی&thinsp;اش در فلسفه و پژوهش کیفی به کار می&thinsp;برم. بنابراین هنوز هم بر بررسی معنای این اصطلاح در مباحث مربوط به پدیدارشناسی مکان اصرار دارم.<br />برداشتی که از زیستن در زیست&zwnj;شناسی و علوم تجربی هست و گرایش برخی متفکران پدیدارشناسی، مانند مرلوپونتی، به روان&zwnj;کاوی و نسبت بدن و عالم و نقش واسطۀ ادراک حسی، در پیوند با سابقه&zwnj;ای که در علوم تجربی از قبل وجود داشت یک نوع تفسیر محدود از اصطلاح &laquo;lived experience&raquo; ایجاد کرده که معادل فارسی &laquo;تجربۀ زیسته&raquo; آن را تشدید می&zwnj;کند. تجربۀ وجودی به معنای تجربۀ عینی و حسی نیست، و اگر عالم انسان چنان&zwnj;که ماهیت آن اقتضا می&zwnj;کند ملاحظه شود، تفاوت آن بیشتر به چشم می&zwnj;آید. از این منظر تجربۀ تاریخی فقط گذر زمان و رد آن بر روان نیست، بلکه نوعی هم&zwnj;سخنی و هم&zwnj;بودی با ذات انسان است در افقی فراتاریخی که روایتی از آن را به&zwnj;مثابۀ نمونه از مولانا ذکر می&zwnj;کنم:<br />بازآمـدم بازآمـدم از پیـش آن یـار آمـدم<br />در من نگر در من نگر بهر تو غم&zwnj;خوار آمدم<br />شاد آمدم شـاد آمدم از جمـله آزاد آمـدم<br />چندین هزاران سال شد تا من به گفتار آمدم<br />آن جا روم آن جا روم بـالا بدم بـالا روم<br />بازم رهان بازم رهان کاین جا به زنهار آمدم<br />من مرغ لاهوتی بدم دیدی که ناسوتی شدم<br />دامش ندیدم ناگهان در وی گرفتار آمدم<br />من نور پاکم ای پسر نه مشت خاکم مختصر<br />آخر صدف من نیستم من در شهوار آمدم<br />ما را به چشم سر مبین ما را به چشم سـر ببین<br />آن جا بیا ما را ببین کان جا سبک&zwnj;بار آمدم<br />از چار مادر برترم وز هفـت آبـا نیز هـم<br />من گوهر کانی بدم کاین جا به دیدار آمدم</p>
<p>&nbsp;</p>
<p>بسيار عالي! اما ببینید جناب دکتر رحیم&thinsp;زاده باز هم پیش کشیدن این اشعار زیبا و تفكر شاعرانه کار ما را دشوارتر خواهد کرد. همانطور كه پيش تر گفتم هدف من در این گفت&thinsp;وگو رسیدن به وضوح و تمایز و زبانِ تا اندازه&thinsp;ای مشترک دربارۀ مباحث مربوط به پدیدارشناسی مکان است و البته هدف بعدی مضبوط کردن و انتقال دادنش به خواننده؛ اما اشعار و ارتباط&thinsp; دادنش با این مباحث گفت&thinsp;وگو را به مناقشه می&thinsp;کشاند. به همین خاطر با اجازۀ شما، از تفسیر این ابیات و یافتن ارتباطش با گفت&thinsp;وگو به دلیل کمبود زمان و صفحات نشریه، صرف&thinsp;نظر می&thinsp;کنم و به&zwnj;سراغ پرسش بعدی می&thinsp;روم که البته چندان هم به بحث اخیر ما بی&thinsp;ربط نیست. با توجه به تخصص شما در مباحث مربوط به فلسفه معماری، بهتر است همین جا یکی از نقدهایی را که به پدیدارشناسی هایدگر وارد می&thinsp;شود با شما در میان بگذارم. در یک نگاه انتقادی به فلسفۀ هایدگر، می&thinsp;توان چنین پرسید که اگر پژوهشگر بخواهد روش هایدگر را به مثابه روشِ پژوهش به کار ببرد سبب سردرگمی&thinsp;اش می&thinsp;شود زیرا رویکرد هایدگر در پدیدارشناسی شاعرانه است و شاید به دشواری بتوان روشی گام به گام را برای پژوهش از آن استخراج کرد و در نهایت مطمئن بود که در مسیر درست و دقیقی بر اساس اندیشۀ هایدگر گام برداشته است. شما به&zwnj;عنوان پژوهشگری که در رساله&thinsp;تان از اندیشه&thinsp;های هایدگر بهره برده&thinsp;اید در این باره چه نظری دارید؟<br />همان&thinsp;طور که فرمودید من از اندیشۀ هایدگر بهره گرفته&zwnj;ام و این بدان معنا نیست که روش کار من در رساله&zwnj;ای که برای دریافت درجۀ دکتری به راهنمایی استادم جناب آقای دکتر مهدی حجت و مشاورۀ جناب آقای دکتر شهرام پازوکی نوشتم، الزاماً منطبق بر روش هایدگر بوده است. وقتی ما در پژوهش علمی به معنای دقیق کلمه سخن از روش می&zwnj;گوییم، مقصودمان چیزی است که ما را به هدف ناشناخته&zwnj;مان می&zwnj;رساند، به سخن دقیق&zwnj;تر مقصود همان است که با روش مهیا می&zwnj;شود. کار هایدگر این نیست و اگر از روش او در این مقام استفاده شود، گمراهی پدید خواهد آورد. آیا این گروه از منتقدان هایدگر کسانی هستند که شاعری را سردرگمی می&zwnj;دانند؟ چگونه چنین چیزی ممکن است؟ مگر شعر از جنس شعور نیست و مگر شاعران از سلک اهل معرفت نبوده و نیستند؟ به&zwnj;نظر می&zwnj;رسد که در این نقد پیش&zwnj;پنداری ویژه دربارۀ شعر و شاعری وجود دارد. روش هایدگر شاعرانه است، اما باید شاعری را به همان معنا مراد کنیم که او از تفکر شاعرانه و سکناگزیدن شاعرانه مراد می&zwnj;کرد. شاعرانگی هدایت موجودات و امور از ساحت غیاب به شهادت است، آنچه هایدگر آشکاری یا ناآشکاری می&zwnj;نامد. شاعرانه بودن در اینجا بر تذکر بر عالم غیب و توان بنیادی شنیدن نجوای آن دلالت دارد. اگر بتوان برای شعر سرودن روشی به دست داد، به معنای علمی و دانشگاهی آن، می&zwnj;توان برای تفکر هایدگر هم روشی پیشنهاد کرد. پیام هایدگر این است که در مواجهه با پدیدارها آنها را به پرسش وجودی، می&zwnj;توانم بگویم پرسش وجود چنان&zwnj;که بر تو آشکار می&zwnj;شود، پیوند بزن، بنابراین تنها کسی می&zwnj;تواند از روش هایدگر استفاده کند که تجربۀ بنیادین او را داشته باشد. این بدان معنا نیست که فکر هایدگر قابل استناد نیست بلکه دقیقاً به این معناست که کار او را نمی&zwnj;توان تقلید کرد. هیچ تفکر اصیلی را نمی&zwnj;توان تقلید و تکرار کرد، به هر نحو که ابراز شده باشد. یکی از نتایج مهم پدیدارشناسی، تفکر تفسیری مبتنی بر همدلی و هم&zwnj;سخنی، یعنی هرمنوتیک است که هایدگر نمایندۀ برجستۀ آن به&zwnj;شمار می&zwnj;رود.</p>
<p>&nbsp;</p>
<p>جناب دکتر برای جلوگیری از پیش آمدن سوء تفاهم احتمالی باید اندکی در این باره توضیح دهم. در این&thinsp; پرسش، اصلا و به هیچ&thinsp;وجه موضوع نقدِ شعر، شاعرانگی و رویکرد شاعرانه نیست. یکی از برترین ساحاتی که به آن دسترسی داریم شعر است و متأسفانه امکان توضیح بیشتر هم در این مجال فراهم نیست. پس این نقد به هیچ&thinsp;وجه و در هیچ خوانشی متوجه شعر نیست؛ اما هنگامی که از "پژوهش" سخن می&thinsp;گوییم کمترین کار این است که باید به حدود و ثغور آن وفادار و متعهد بمانیم. هنگامی که پژوهشگری در کتاب و رساله&thinsp;اش می&thinsp;نویسد که از فلان روش استفاده کرده است، اخلاق علمی حکم می&thinsp;کند که روش یا رویکردش را تشریح کند و در اختیار خواننده بگذارد. پرسش من در واقع دو دغدغه دارد، نخست این که متدولوژی از پژوهشگر می&thinsp;خواهد بگوید روشی که به کار برده دقیقا چیست و گام&thinsp;ها و مراحلش کدام است؟ اگر این مرحله را نداشته باشیم به دشواری باید به آن اثر نام پژوهش بدهیم. مسئلۀ دوم این است که پژوهش با کار پژوهشگر به انتها نمی&thinsp;رسد؛ در واقع افراد بعدی با مراجعه به آن کار سعی در تکمیل، نقد و تصحیح آن دارند؛ اما چه وقت و چگونه و بر اساس چه ملاک و محکی، پژوهشی که نام پدیدارشناسی هایدگر را بر خود دارد، سنجیده می&thinsp;شود؟ خاستگاه بخشی از این دغدغه&thinsp;ها، استقبال روز افزون به پدیدارشناسی برای پژوهش به ویژه در معماری است. به همین خاطر است که هنگامی که بر تفکر شاعرانه انگشت مي &thinsp;گذارم، در واقع نقد من به هایدگر نیست بلکه پرسش از ملاک&thinsp;های سنجش و اعتباریابی نتایج پژوهش&thinsp;های مشخص و شفاف&thinsp;سازی مراحل پژوهش&thinsp;هایی از این دست در معماری برای مراجعان بعدی است. نظر شما دربارۀ این بخش چیست؟<br />باید نکتۀ دیگری (برای جوانان اهل فکر) اضافه کنم که در جهان تفکری که هایدگر به آن تعلق دارد، جهانی که تفکر در آن مرتبه&zwnj;ای از وجود است نه یک مهارت یا دستورالعمل، باید دلیل راه وجود داشته باشد. اندیشیدن هنری است که با ابرام و ممارست در وجود انسان متبلور و ساکن می&zwnj;شود و برای این کار حتماً باید مربی وجود داشته باشد، به قول حافظ:<br />بـه کـوی عشـق منـه بـی&zwnj;دلیـل راه قـدم<br />که من به خویش نمودم صد اهتمام و نشد.</p>
<p>&nbsp;</p>
<p>جناب آقای دکتر هنوز هم با شما موافق نیستم. هنگامی که هوسرل متأثر از استادش برنتانو پدیدارشناسی را پایه&thinsp;گذاری کرد، دعوی فلسفه به مثابۀ علم متقن داشت و البته شکست یا پیروزی&thinsp;اش مد نظرم نیست اما مشخصا هنگامی که از علمی بودن چیزی سخن می&thinsp;گوییم چیزهایی مانند روش پژوهش، اعتبار و تعمیم &ndash; هر چند در برخی موارد- مد نظرمان است؛ بنابراین نمی&thinsp;توانیم خیلی صریح دربارۀ پذیرش و &laquo;كاربرد&raquo; روش شاعرانۀ هایدگر "در پژوهش" صحبت کنیم، همان&thinsp;طور که پیشتر هم گفتم شاید این روش یا رویکرد &ndash; یا هر چه شما از آن مراد می&thinsp;کنید - برای این فیلسوف مشخص کارآمد بوده و توانسته کتاب &laquo;هستی و زمان&raquo; را بر اساس آن بنگارد، اما مادامی که نتوانیم گام به گام این مراحل را استخراج کنیم و به کار ببریم، یا حتی نتوانیم رویکرد و چارچوب او را به شکلی روشن استنباط کنیم و تا میزان زیادی بر اساس آن به توافقی جمعی برسیم، تشویشی پدید می&thinsp;آید که ناشی از نداشتن ملاک&thinsp;های روشن برای نقد و بررسی است و هر پژوهشگری مجاز خواهد بود بدون داشتن روش پژوهش مشخص یا چهارچوب نسبتا شفاف، صرفا با توصیف شاعرانه بودن کارش، مسیری غیر فلسفی و یا نامعلوم در پژوهش پیش بگیرد. به هر حال علی&zwnj;رغم علاقه و طرفداری&thinsp;ام از فریم&thinsp;های شاعرانه، نگرانی&thinsp;ها و دغدغه&thinsp;های جدی دربارۀ تبعات آن دارم. سراغ پرسش بعدی می&thinsp;روم. می&thinsp;دانیم که پدیدارشناسی به دو شاخۀ عمدۀ پدیدارشناسی شناخت&thinsp;شناسانه و پدیدارشناسی اگزیستانسیال و هرمنوتیک تقسیم می&thinsp;شود. شما کدام&zwnj;یک از این دو شاخه را در پژوهش&thinsp;های مربوط به مکان مفیدتر می&thinsp;دانید؟<br />هر دو مفید است بسته به اینکه پرسش پژوهشگر چیست. وقتی از حدود وجاهت تأمل در معماری و مقولات آن تحقیق می&zwnj;کنیم، احتمالاً پدیدارشناسی معرفت&zwnj;شناختی بیشتر مطرح می&zwnj;شود و هنگامی که از ماهیت چیزها می&zwnj;پرسیم، پدیدارشناسی وجودی و هرمنوتیک. اما اگر از من بپرسید که کدام نحله بیشتر برای پرورش هنرمند و معمار مفید است، پاسخ من پدیدارشناسی وجودی است زیرا صناعت و هنر ملازم هم&zwnj;سخنی و تفسیر آدم و عالم است و کمتر به بحث عقلانی دربارۀ حجیت تفکر در بارۀ آنها می&zwnj;پردازد.<br />جایگاه &laquo;مکان&raquo; در پدیدارشناسی اگزیستانسیال و هرمنوتیک چیست؟<br />پرسش سرکار نیازمند برخوردار بودن پاسخ دهنده از نگاهی حتی&zwnj;المقدور جامع به پدیدارشناسی وجودی است که من چنین جایگاهی ندارم. اما آنچه از مقام معماری علاقه&zwnj;مند به این نگرش فلسفی می&zwnj;توانم بگویم این است که فهم مکان، نه مکان قراردادی تجربی و نه مکان محض ریاضی، در نسبت با وجود انسان، نقشی مهم در تبلور تفکر انسان در جهان روزمره دارد. به سخن دیگر مکان یکی از نقاط عطف پیوند میان عالم انفسی و عالم آفاقی است و این درست همان چیزی است که نقش اساسی در پیدایش پدیدارشناسی داشت. شاید به همین سبب است که پرداختن به این آستانۀ عوالم معقول و محسوس، یا ساحت انفسی و آفاقی، همواره در معرض خطر خروج از تعادل و لغزیدن به رویکردی تجربی یا ذهنی است که در هر دو حال مبتنی است بر تقابل سوژه-ابژه&zwnj;ای عالم.</p>
<p>&nbsp;</p>
<p>در بخش پایانی گفت&thinsp;وگو می&thinsp;خواهم ضمن پیگیری مباحث قبلی به بررسی پاره&thinsp;ای از بخش&thinsp;های یک کتاب تألیفی در مباحث مربوط به پدیدارشناسی مکان نیز بپردازیم. با توجه به این&thinsp;که شما معمار هستید، در ادامۀ پرسش پیشم می&thinsp;خواهم بدانم نظر شما دربارۀ مطالعۀ کمی مکان چیست؟ خانم دکتر پروین پرتوی در کتاب &laquo;پدیدارشناسی مکان&raquo; گفته&zwnj;اند: &laquo;مطالعۀ پدیدۀ مکان، صرفا با استفاده از تجزیه و تحلیل های علّی و کمّی از آن و تکیه بر روش &thinsp;های تجربی/ عددی مفید نخواهد بود. ص 63&raquo;<br />روشن است که واژۀ &laquo;مکان&raquo; در نگاه&zwnj;های پوزیتیویستی و پدیدارشناختی چیزی بیش از یک مشترک لفظی نیست اما پدیدارشناسی با محاسبه و تحلیل علّی مباینت ندارد، بلکه بدان متوقف نمی&zwnj;شود و تفکر را به آن منحصر نمی&zwnj;کند. مسئلۀ اصلی حصر امور و موجودات به مرتبۀ کمّی در پوزیتیویسم است وگرنه ذات محاسبه و تحلیل علّی محل اشکال نیست. برای محاسبۀ مساحت زمین و برقراری عدالت در حقوق مکتسبه از مکان چاره&zwnj;ای جز محاسبه نیست اما پرسش این است که آیا حقیقت زمین یا مکان منحصر به همین مرتبۀ محاسباتی است؟ علم مدرن با ابتنای به روش ریاضی در صدد توصیف و تحلیل و تفسیر عالم بود و به همین سبب مرتبه&zwnj;ای از اندیشه فراتر از اندیشۀ محاسباتی برایش متصور نبود. منتقدان علم مدرن معتقد بودند که علوم ساختۀ بشر صرفاً توضیحی برای پدیده&zwnj;های عالم&zwnj;اند نه واقعیت، بنابراین لازم است انسان همواره به خود اشیاء و امور توجه کند تا بتواند به تناسب پرسش&zwnj;های نو، روش&zwnj;های نو برای کشف عالم ابداع کند. پدیدارشناسی هم همین تذکر را می&zwnj;دهد. نویسندۀ محترم هم در اینجا فرموده&zwnj;اند که چون مکان قابل تقلیل به موضوعی صرفاً عددی و مکانیکی نیست، نمی&zwnj;توان در شناخت آن به روش&zwnj;های کمّی بسنده کرد.</p>
<p>&nbsp;</p>
<p>به نظر شما چرا هنگامی که به یک شهر و یا کشور بیگانه سفر می&thinsp;کنیم، بیش از هر زمان دیگر &laquo;مکان&raquo; برای ما جلوه می&thinsp;کند؟ این مکان چه ویژگی&thinsp;هایی دارد؟<br />سفر انسان را در وضعی قرار می&zwnj;دهد که از طریق مألوف فاصله می&zwnj;گیرد و او را بدین&zwnj;سان دچار خرق عادت می&zwnj;کند. در این وضع انسان چیزهایی را در خود و جهان می&zwnj;بیند که عادت زندگی روزمره مانع آنها شده بود. آنچه حاصل سفر زندگی انسان است تجربۀ بی&zwnj;واسطۀ عالم است، یعنی مکاشفۀ عالم به واسطۀ تجربۀ وجودی. بنابراین هرچیزی که بر زندگی انسان&zwnj;های نوشناخته شهادت بدهد در آستانۀ توجه قرار می&zwnj;گیرد و متناسب با عمق توجه و با هدایت پرسش&zwnj;های برآمده از آن، روایتی تازه از زندگی بازمی&zwnj;گوید. این مواجهه با روایت در مکان&zwnj;بودگی مکان به&zwnj;مثابۀ ظرف انباشت ماجرای زندگی گذشتگان و معاصران و آیندگان خود را به&zwnj;روشن&zwnj;ترین وجه آشکار می&zwnj;کند.</p>
<p>&nbsp;</p>
<p>خانم دکتر پرتوی در بخشی از فصل چهار کتاب &thinsp;شان دربارۀ مکان چنین نوشته&thinsp;اند: &laquo;برای یک مسافر تازه وارد، فضا خنثی است؛ زیرا هیچ نوع سابقۀ ذهنی (اعم از تأثیرانگیزی یا شعف آوری) با فضا همراه نیست/ فضا صرفا زمانی به مکان معنادار تبدیل می&thinsp;شود که واجد ارزش&thinsp;های انسانی گردد. ص 217&raquo; راستش من چندان با این تفسیر موافق نیستم! زیرا در بسیاری از تجربه&thinsp;های شخصی&thinsp;ام و حتی تجربه&thinsp;های اکثر نمونه&thinsp;هایم در پژوهشي مربوط به پديدارشناسي مکان، در هنگام ورود به مکان جدید، ابدا حس خنثی وجود ندارد. حتی اگر آن مکان زیبا هم نباشد گردابی از احساسات دیگر فرد را در می&thinsp;گیرد. با توجه به بحث&thinsp;های برگسون دربارۀ زمان کیفی به نظر می&thinsp;رسد گاه یک مکان جدید می&thinsp;تواند تجربۀ زیستۀ بسیار غنی برای مسافر به همراه آورد. پس چرا ایشان سخن از خنثی بودن زمان می&thinsp;گویند؟<br />این&zwnj;طور که من از فرمایش نویسندۀ محترم کتاب برداشت می&zwnj;کنم، در اینجا فضا به معنای دکارتی، یعنی محیط سه بعدی است که مانند مادۀ خامی به واسطۀ فعالیت انسان به مکان بدل می&zwnj;شود. البته این تنها تفسیر از نسبت فضا و مکان نیست، چنان&zwnj;که تفسیر هایدگر در رسالۀ مشهور &laquo;برپاداشتن، سکناگزیدن، اندیشیدن&raquo; متفاوت است. به نظر من در بحث ادراک باید به هر دو سوی این نسبت، یعنی انسان در مقام مدرِک و فضا در مقام مدرَک توجه کرد. عمق و وسعت جهان مدرِک از سویی و شدت بنیادی بودن فضا یا مکان و پختگی آن از سوی دیگر در ادراک اهمیت دارند. بحث در این&thinsp;باره بسیار طولانی خواهد بود و مجالی دیگر می&zwnj;خواهد. در اینجا این موضوع با نهایت اختصار توضیح می&zwnj;دهم.<br />چنان&zwnj;که سعدی فرموده است:<br />برگ درختان سبز پیش خداوند هوش<br />هر ورقی دفتری است معرفت کردگار<br />هر چیزی در جهان شهادت می&zwnj;دهد ولی آنکه هوشیارتر است بهتر و بیشتر می&zwnj;شنود. به همین ترتیب خصوصیات مدرک نیز در کیفیت ارسال پیام مؤثر است. همان&zwnj;گونه که شادی&zwnj;ای که به&zwnj;صورت لبخند بر لب و دیدگان ظاهر می&zwnj;شود چنان بنیادی است که کمتر کسی ــ حتی کودک انسان و حتی بیگانگان ــ در آن اشتباه می&zwnj;کند، خصلت&zwnj;هایی در فضاها هست که انسان&zwnj;ها می&zwnj;توانند آن را درک کنند زیرا به تجربۀ وجودی عمیق تاریخ انسان تعلق دارد. خصلت مهم دیگر مدرَک پختگی و رسیدگی بیان است. این پختگی هم در اثر اندوختن تجربه طی ادوار طولانی پدید می&zwnj;آید و به&zwnj;نحوی سنتی است و هم بر اثر هوش و ذکاوت ناشی از تعامل و تأمل. بنابراین، هنگامی که سخن از مواجهۀ انسان با فضایی است که از آن مستقیماً سابقه&zwnj;ای ندارد، باید بلافاصله پرسید برای کدام انسان و کدام فضا؟<br />خانم دکتر پرتوی در فصل نخست کتاب &laquo;پدیدارشناسی مکان&raquo; چنین نگاشته&thinsp;اند: &laquo;این روشی است که برای فهم عمیق &thinsp;تر خود چیزها یقینا به آن نیاز داریم. در واقع، تلاش هایدگر، یادآور این نکتۀ مهم است که زیست- جهان روزمرۀ ما بیش از هر چیز در برگیرندۀ چیزهایی ملموس است تا امور انتزاعی و لذا مسیر شناخت هستی از آشنایی و درگیری دازاین با همین امور روزمره آغاز گردیده و هستی فرادستی متعاقب این مرحله به منصۀ ظهور می&thinsp;رسد و این به معنی وارونه کردن جریان متافیزیک غربی به خصوص از زمان دکارت به این سوست. ص 57&raquo;. در پدیدارشناسی، لااقل نزد هایدگر چگونه به سمت خود چیزها حر کت می&thinsp;کنیم؟<br />به نظر من چند نکته در سیر تفسیر هایدگر اهمیت دارد: ۱.&nbsp;هر سخن مبتنی بر پرسش از وجود است. بنابراین هایدگر از وضع خاص چیزها در یک لحظه پرسش نمی&zwnj;کند و اگر توجهی به یک وضع یا حالت در نسبت میان موجودات می&zwnj;کند آن را همچون مظهری و نمودی برای امکان بنیادین آن ظهور می&zwnj;گیرد. هرگز چیزی به&zwnj;سادگی رخ نمی&zwnj;دهد مگر آنکه قبلاً امکان بنیادین آن وجود داشته باشد که راهی برای نمود یافته است. معبدی که زیر آسمان روی زمین افراشته شده، نمی&zwnj;توانست بدین شکل باشد اگر سنگ قابلیت آن را نداشت که سرمای زمستان و گرمای تابستان و لطافت و تندی آسمان را بردبارانه بپذیرد. یا مثلاً پلی که از فراز رودخانه عبور می&zwnj;کند و دو پهنۀ زمین را به&zwnj;مثابۀ دو مکان به هم می&zwnj;پیوندد هرگز نمی&zwnj;توانست چنین کند مگر آنکه آن دو قبلاً به هم پیوند داشته باشند و رودخانه عامل پیوند و وحدت آنها باشد؛ ۲. ازآنجاکه پرسش&zwnj;های وجودی سخن او را هدایت می&zwnj;کنند، تلاش او مسبوق است به حیرت. هایدگر وجود چیزها و وجودشان به&zwnj;نحوی خاص را هرگز بدیهی نمی&zwnj;گیرد. این امر در تضاد با توصیفی است که عموماً در نگاه تاریخی از مکان&zwnj;ها و بناها می&zwnj;شود؛ ۳.&nbsp;زبان واسطۀ آشکاری و پی&zwnj;گیری نسبت بود و نمود است. گاهی زبان همان زمان متعارف سخن گفتن است و گاه امری دیگر که خصلت زبانی می&zwnj;تواند داشته باشد، امری همچون سکناگزیدن چه به صورت سامان&zwnj;دهی و چه پرورش و چه برافراشتن بناها. خواندن این موجودات زبانی و تفسیر آنها نیازمند ورود به عالم آنهاست و سیری مبتنی بر حرکت از محکمات (آنچه نویسندۀ محترم موجودات ملموس روزمره نامیده&zwnj;اند) به متشابهات (امور فرادستی).</p>
<p>&nbsp;</p>
<p>پژوهشگر از کجا مطمئن است که این مسیر اکتشافی را درست سپری کرده است؟ می&thinsp;بینید باز هم با توضیحاتی که تا کنون دادید پرسش من به قوت خود باقی است؟ در پژوهش کیفی که پدیدارشناسی هم یکی از اقسام آن است، مسیر پژوهش اکتشافی است و تفاوت ماهوی با پژوهش&thinsp;های کمی دارد؛ اما با این حال اکتشافی بودن آن به معنای نامعلوم و غيرقابل&thinsp;تشخیص&zwnj;دادن گام&thinsp;های پژوهش نیست. بنابراین اگر بخواهیم پژوهش را به شهود و چیزهای شبیه به این محدود و منوط کنیم عملا پژوهش به معنای دقیق کلمه رخ نداده است. از این روست که نگرانی و پرسش من به قوت خود باقی است!<br />من فکر می&zwnj;کنم میان ذات پژوهش و اطمینان نسبتی وجود ندارد. اطمینان حالتی است از دل ولی پژوهش به معنای دقیق آن، فرایندی است نظام&zwnj;مند و عقلانی محض. هنگامی که از پژوهش سخن می&zwnj;گوییم در پی قطعیت هستیم نه اطمینان. اطمینان ناشی از تفسیر با گشایشی وارد می&zwnj;شود که نزد محقق و مخاطبان وی به نحو بی&zwnj;واسطه ادراک می&zwnj;شود؛ چیزی از جنس بینایی و بصیرتی که به&zwnj;نحوی آشکارتر نسبت میان مقدمه و نتیجۀ تفسیر را بیان می&zwnj;کند. برقرار شدن دور تفسیر هرمنوتیک یکی از نشانه&zwnj;های برخطا نبودن تفسیر است.<br />بله البته جناب دکتر! هنوز به مرحلۀ تفسیر و تحلیل نرسیده&thinsp;ام. پرسش من متعلق به ماقبل این مرحله، یعنی به مرحلۀ مشاهده و به تعبیر دقیق&thinsp;تر توصیف و اپوخه کردن داده&thinsp;ها و باورهای پیشین مربوط است. پرسش دیگری که در همین رابطه به ذهنم خطور کرد این است که با توجه به تأکید هایدگر بر نقش&zwnj;آفرین بودن انسان در نحوۀ ارتباط او با جهان بیرونی، این نقش آفرینی چگونه برای پژوهشگری که روش پدیدارشناسی را به&zwnj;کار می&thinsp;گیرد معنادار می&thinsp;شود؟ آشکارا تأکیدم بر نقش پژوهشگر در فرآیند پژوهش است!<br />تفسیر هرمنوتیک هدایت امری از ناآشکاری به آشکاری است، و به این اعتبار امری است پوئتیک؛ چیزی که امروز هنری می&zwnj;نامیم. در کار هنری، هنرمند نقش ویژه&zwnj;ای دارد، او مسئولِ غایت و صورت و مادۀ اثر است و در این کار یعنی هم خود را می&zwnj;سازد و هم اثر را، مفسر هم در تفسیر هرمنوتیک چنین نقشی دارد. اما کار هنری با فراوردنی که شیوۀ کار فناوری جدید است تفاوتی بنیادین دارد. در کار هنری هنرمند فاعل محض نیست بلکه پیش از فاعل بودن، منفعل و شنونده است اما فناوری جدید، چنان&zwnj;که هایدگر در رسالۀ پرسش از تکنولژی می&zwnj;گوید مبتنی است بر گشتل، یعنی قالب&zwnj;زدن. هنرمند شنونده مسئول کار است ولی صنعتگر اهل گشتل صرفاً عامل روش و فرآیند است. بنابراین فرمایش سرکار صحیح است، هایدگر نقش ویژه&zwnj;ای برای مفسر و محقق قائل است و باید صلاحیت لازم را داشته باشد وگرنه مخاطب پیامی نمی&zwnj;شود، حیرتی ندارد و آنچه به واسطۀ عمل او به دست می&zwnj;آید صرفاً جنبۀ تکنیکی دارد.</p>
<p>&nbsp;</p>
<p>به نظر شما به&zwnj;عنوان پژوهشگری که در وهلۀ نخست متخصص معماری است، رویکرد پدیدارشناختی به مکان تا چه اندازه می&thinsp;تواند برای معماران، طراحان شهری، و سیاست گذاری&thinsp;های کلان شهری مفید باشد؟<br />اگر عمیقاً به نسبت میان معماری به&zwnj;مثابۀ &laquo;ظرف زندگی&raquo;، به&zwnj;مثابۀ آشکار کنندۀ &laquo;ظرفیت&zwnj;های زندگی&raquo; انسان، واقف باشیم در می&zwnj;یابیم که این ضرورتی حیاتی است مخصوصاً در کشور ما که به سبب وضع جغرافیایی و تاریخی و طبیعی و فرهنگی خود نیازمند الگوهایی است برای رشد و آبادانی که مبتنی بر سرشت آن باشد. اما چنان&zwnj;که گفتم این رویکرد و مفاهیم منبعث از آن، به همان اندازه که اسباب نجات از روش&zwnj;های به ظاهر مدرن عاریتی است می&zwnj;تواند مخرب هم باشد اگر در نخستین گام و پیش از هر اقدامی سبب نشود که وارد عرصۀ اندیشه شویم. تقلید اگر به معنای صرف تکرار بدون فکر و ارادت باشد، چنان&zwnj;که مولانا در مثنوی می&zwnj;فرمایند (دفتر دوم)، برباددهنده است.</p>
<p>&nbsp;</p>
<p>به نظر شما معناداری در معماری ایرانی چیست؟ آیا می&thinsp;توان آن را با نظر شولتس منطبق کرد؟<br />یکی از پرمعناترین واژه&zwnj;ها و در نتیجه گنگ&zwnj;ترین آنها، واژۀ &laquo;معنا&raquo; است! به همین علت سخن گفتن راجع به معناداری در معماری ایران یا معماری ایرانی نیازمند مجال وسیع&zwnj;تری است.</p>
<p>&nbsp;</p>
<p>کاملا درست است! دلیلم برای طرح این پرسش، وجود مباحث مربوط به معنا و معناداری در معماری است. راستش من نمی&thinsp;دانم معنای معنا چیست! هنگامی که کتاب معنا در معماری غرب شولتس را خواندم ناخواسته این مسئله را به معماری ایران تسری دادم و در قالب پرسش طرح کردم.<br />رویکرد نوربرگ شولتس در کتاب معنا در معماری غرب که به قلم آقای دکتر مهرداد قیومی به فارسی ترجمه شده است، دو وجه دارد. یک وجه مقولاتی است که او برای تحلیل نسبت میان اجزا و اضعاف اثر معماری به کار گرفته است و وجه دیگر تبیین سیر تطور آن مقولات. وجه نخست صورتی عام&zwnj;تر دارد و مبتنی است بر نسبت&zwnj;های وجودی انسان و مکان، شامل مقیاس&zwnj;ها و موقعیت&zwnj;ها و سرشت&zwnj;های فضایی گوناگون که به نظر می&zwnj;رسد قابل کاربرد در بستر فرهنگی دیگر هم باشد. اما وجه دوم که رابطۀ محکمی با سیر تطور یا سرگذشت و تبلور فرهنگ انسان در مغرب&zwnj;زمین دارد، به نظر نمی&zwnj;رسد که در بستری جز مغرب&zwnj;زمین مصداق داشته باشد.</p>
<p>&nbsp;</p>
<p>با توجه به آنچه شما از &laquo;معنا&raquo; مراد می&thinsp;کنید می&thinsp;خواهم بپرسم معنا در معماری معاصر ایران چه جایگاهی دارد؟ معماری معاصر ایران دارای چه معنایی است؟<br />متأسفانه معماری روز کشور ما دچار بیماری&zwnj;های متعدد است که پرداختن به آن در این مختصر ممکن نیست. اما یکی از مشکلات آن که به&zwnj;نحوی به پرسش پیشین شما مربوط می&zwnj;شود گسست از پیشینه است. این گسست سبب شده که یکی از دو وجه معنایی، یعنی وجه تاریخی معنا، در معماری امروز ما دچار ابهام شود و بنابراین نسبت به آن برخوردهای چندگانه&zwnj;ای پدید آید که طبعاً صورت&zwnj;های افراطی و تفریطی بسیار دارد. این مشکل به وجه دیگر معنایی هم صدمه زده و نشانۀ آن وضع آشفتۀ شهرهای ماست که بی&zwnj;نظم&zwnj;تر و آشفته&zwnj;تر از آن در تصور نمی&zwnj;گنجد. اگر بخواهیم تصویری داشته باشیم از بی&zwnj;معنایی بنیادی، آنچه در برخی متون بدان &laquo;بلبله&raquo; گفته&zwnj;اند یعنی وضعی که هیچ&zwnj;کس سخن دیگری را نمی&zwnj;فهمد ولی بسیار می&zwnj;گوید، شاید وضع کنونی معماری کشور ما مثالی بسیار مناسب باشد.</p>
<p>&nbsp;</p>
<p>در پایان می&zwnj;خواهم از شما خواهش کنم اندکی دربارۀ رساله&thinsp;تان &laquo;بودن، اندیشیدن، برپاداشتن؛ تأمل در منشأ معماری&raquo; برای ما بگویید. به&zwnj;ویژه لطفا برای ما بگویید هنگامی که از منشأ معماری سخن می گویید مقصودتان چیست؟<br />آنچه می&zwnj;فرمایید رسالۀ دکتری من است که مسئلۀ آن کیفیت اندیشیدن معماری است. به&zwnj;تعبیری به این موضوع پرداخته&zwnj;ام که هنگام پاسخ به پرسش از چیستی معماری، قهراً متعرض چه اموری می&zwnj;شویم؟ چیزی که راه به منشأ معماری می&zwnj;برد. بخش مهمی از رساله به اصطلاح پدیدارشناسی به اپوخه کردن یا در بین&zwnj;الهلالین قراردادن تصور رایج از معماری اختصاص یافته است، یعنی تصوراتی که معماری را فعل انسانی، هنر زیبا، فرآیند تخصصی، و شبیه به آن می&zwnj;داند. سپس تلاش کرده&zwnj;ام که دربارۀ علل غفلت از طرح این پرسش تحقیق کنم و راهی پیشنهاد کنم برای مواجهۀ بی&zwnj;واسطه با معماری، برای هم&zwnj;سخنی با آن. به نظر من آن راه، تنها و تنها، راهی است که از زبان می&zwnj;گذرد، البته زبان نه معنای نظام قرارداری انتقال احساسات و ادراکات، بلکه به منزلۀ آنچه نامستوری وجود است: &laquo;خانۀ وجود&raquo; به تعبیر هایدگر. مدعی نیستم که از پس چنین کار سترگی برآمده&zwnj;ام، اما امیدوارم نیاز به اندیشۀ معماری را و خلأ موجود را کمی روشن کرده باشم. این کار با گشودن واژۀ بسیط معماری به &laquo;بودن، اندیشیدن، برپاداشتن&raquo; میسر شده و با فهم نسبت ماهوی آن سه در ترکیبی که &laquo;معماری&raquo; نام دارد تشریح شده است.</p>
<p>&nbsp;</p>
<p><a href="http://www.ettelaathekmatvamarefat.com/new/index.php?option=com_content&amp;view=article&amp;id=1571:1396-02-13-05-32-17&amp;catid=92:mag-1&amp;Itemid=106">منبع: وبگاه اطلاعات حکمت و معرفت</a></p>