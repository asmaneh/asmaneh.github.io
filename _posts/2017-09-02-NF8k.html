--- 
title: "کودتای ۲۸ مرداد و معماری معاصر ایران (۲)" 
authors: r.mojtahedzadeh 
types: blog 
featured: false
slug: NF8k 
--- 
<div>
<div>
<p>کودتای ۲۸ مرداد از جهاتی چند سرآغاز فصلی جدید در تاریخ معاصر ایران است. یکی از این جهات ظهور و سربرآوردن نسلی از روشنفکران ایرانی است، که مشخصه بارز آنها غرب ستیزی و نقد مدرنیته بود. شاید از مهم&zwnj;ترین دلایل بروز چنین گفتمانی سرخوردگی اجتماعی ناشی از کودتایی بود که غرب و نمایندگان بزرگ آن، یعنی آمریکا و انگلستان، پشتیبان و برنامه&zwnj;ریز اصلی&zwnj;اش بودند. این امر سبب شد تغییری بنیادی در رویکرد جامعه روشنفکری ایران حاصل شود؛ به گونه&zwnj;ای که از اواخر سال&zwnj;های ۱۳۳۰ افرادی چون ناتل&zwnj;خانلری، شادمان، بزرگمهر و عنایت، که طرفدار آگاهی عقلانی و آشنایی منطقی با غرب بودند، در حاشیه قرار گرفتند؛ و روند &laquo;آرمانی کردن مدرنیته&raquo;، که در میان روشنفکران نسل دوم دیده می&zwnj;شد، به &laquo;شیطانی کردن مدرنیته&raquo;، در میان سردمداران نسل سوم روشنفکری ایران تبدیل شد. (جهانبگلو، ۱۳۸۳، ص۱۳) در این میان مظاهر مدرنیته، از جمله معماری مدرن، نیز از نقد و طرد در امان نماند. معماری مدرن ایران که در سال&zwnj;های میانی ۱۳۳۰ نه&zwnj;تنها دستاورد جدیدی نداشت، بلکه به&zwnj;سبب افزایش ناگهانی جمعیت شهری و ضعف آموزش معماری به نوعی انفعال نیز مبتلا شده بود؛ به سوژه&zwnj;ای مناسب برای منتقدان مدرنیته تبدیل شود. این نقدها به&zwnj;طورکلی از دو دیدگاه جامعه&zwnj;شناسانه و فلسفی صورت می&zwnj;گرفت.</p>
<p>جلال آل&zwnj;احمد، از چهره&zwnj;های برجسته روشنفکری ایران در سال&zwnj;های ۱۳۴۰، و محمدعلی اسلامی&zwnj;ندوشن ادیب، محقق و پژوهشگر معاصر، از جمله کسانی بودند که از دیدگاه جامعه&zwnj;شناسانه به نقد معماری آن دوران پرداختند. آل&zwnj;احمد در فاصله سال&zwnj;های ۳۹-۱۳۳۳ به نگارش یک رشته پژوهش&zwnj;های مردم&zwnj;شناسانه مبادرت کرد، که بعدها دستمایه او در تدوین رساله غربزدگی شد. این پژوهش&zwnj;ها عمدتا در این موضوع بحث می&zwnj;کرد که چگونه مدرن&zwnj;سازی به شیوه غربی روابط اجتماعی طبیعی را در روستاها و شهرهای ایران دستخوش بحران می&zwnj;ساخت. او در مقاله&zwnj;ای به نام &laquo;چند کلمه با مشاطه&zwnj;ها&raquo; به اضمحلال معماری سنتی ایران زیر پوشش تمدن مدرن، بالاخص در تهران، پرداخت و رونق بازار فروش و مصرف مسکن را سمی مهلک برای معماری اصیل ایرانی دانست. اسلامی&zwnj;ندوشن نیز در همین سال&zwnj;ها با انتقاد از روند معماری، خصوصا در تهران، معماری جدید را &laquo;سبک بی&zwnj;پدر و مادری که نه شرقی است و نه غربی&raquo; معرفی کرد؛ و با انتقاد از روحیه کاسبکارانه حاکم بر این معماری، تهران را شهری فاقد &laquo;افق معنوی&raquo; و &laquo;بی&zwnj;پنجره&raquo; نامید. (اسلامی&zwnj;ندوشن، ۱۳۷۴، صص ۱۴۳-۱۳۸) به موازات این نقدها از دیدگاه فلسفی نیز روشنفکرانی چون سیدحسین نصر و داریوش شایگان به نقد بنیادی مدرنیته و تبعات آن، چون معماری مدرن، پرداختند. نصر تمدن مدرن را مطلقا شکست خورده خواند و مدعی شد اگر این تمدن را با همه فرض&zwnj;هایش در مورد انسان چیزی جز شکست&zwnj;خورده بدانیم، فوق&zwnj;العاده غیرعلمی رفتار کرده&zwnj;ایم. (بروجردی، ۱۳۷۸، ص ۱۹۲) وی بر مبنای همین دیدگاه پیرامون معماری معاصر ایران می&zwnj;نویسد: &laquo;تقریبا همه ساخت&zwnj;وسازهای جدید زشتند؛ و برای حیات فرهنگ سنتی ایرانی و همچنین محیط طبیعی بسیار زیان&zwnj;بار&raquo;. (بی&zwnj;نا، ۱۳۷۴، ص۳۹) داریوش شایگان دیگر فیلسوف ایرانی نیز، برغم آنکه بعدها تجدیدنظری اساسی در تفکراتش به عمل آورد، اما در این سال&zwnj;ها با نقد پدیدارشناسانه معماری مدرن و فضاهای حاصل از آن راهی مشابه نصر پیمود. (شایگان، ۱۳۸۱) هرچند چنین انتقاداتی در جامعه&zwnj;ای سالم می&zwnj;توانست زمینه مساعدی برای نظریه پردازی و اعتلای معماری فراهم آورد؛ اما در سال&zwnj;های پر تب&zwnj;وتاب ۴۰-۱۳۳۰ و جامعه زخم&zwnj;خورده آن سال&zwnj;ها نقشی معکوس ایفاء کرد.</p>
<p>معماری مدرن ایران در این سال&zwnj;ها به علل گوناگون چون توسعه شهرها، افزایش جمعیت، سیل مهاجرت به شهرهای بزرگ، تعداد معدود معماران، عدم وجود تشکل&zwnj;های صنفی (انجمن آرشیتکت&zwnj;های دیپلمه در این زمان تعطیل شده بود)، و نظایر آن دوره&zwnj;ای بحرانی را پشت سر می&zwnj;گذاشت. بسیاری از این بحران&zwnj;ها برخاسته از ذات مدرنیته بود؛ که در نسخه ایرانی&zwnj;اش نیز زمان بروز و ظهور آن فرا رسیده بود. اما فضای روشنفکری این سال&zwnj;ها، که تحت تاثیر تجربه مخوف کودتا از یک&zwnj;سو و سیطره اندیشه&zwnj;های چپ&zwnj;گرایانه از سوی دیگر، مبارزه&zwnj;ای بی&zwnj;امان را با غرب و دستاوردهای آن، از جمله مدرنیته، آغاز کرده بود؛ این بحران&zwnj;ها را چون نشانگان بلاتردید غرب&zwnj;زدگی معرفی می&zwnj;کرد که رفع آنها نیز جز با تبرا از غرب و مدرنیته غربی امکان&zwnj;پذیر نیست. بدین&zwnj;ترتیب روشنفکران ایرانی به جای ارائه راه&zwnj;حل در برابر بحران&zwnj;هایی که بعضا طبیعی، و محصول ذات بحران&zwnj;زا و بحران&zwnj;زی مدرنیته بود، به نوعی موضع&zwnj;گیری عقیدتی و واکنشی در برابر آن روی آوردند. در نتیجه معماران این دوره برخلاف معماران دوره قبل از کودتا، که امکان تعامل با جو روشنفکری زمانه و جستن آرمان&zwnj;ها یا پاسخ&zwnj;هایشان در نظریات روشنفکران را داشتند، از هرگونه تعامل سازنده با جو روشنفکری زمانه&zwnj;شان بازماندند.</p>
<p>در نتیجه چنین جوی، معماری ایران در این سال&zwnj;ها به دو جریان کلی تقسیم شد. یکی اکثریتی منفعل که بهترین راهکار را تسلیم شدن به وضع موجود و ارتزاق از نابسامانی&zwnj;های جامعه می&zwnj;دید؛ و تا به امروز نیز تحت عنوان جریان &laquo;بساز بفروش&raquo; به حضور خود ادامه می&zwnj;دهد. و دیگری اقلیتی فعال که هرچند سعی در جستن راهی برای برون&zwnj;رفت از وضع موجود داشت، اما به سبب عدم پشتوانه اجتماعی و عقبه تئوریک توفیق چندانی در تغییر جریان غالب نداشت. تا آنجا که هوشنگ سیحون، یکی از مشهورترین معماران جریان مدرن در این نسل، در سال&zwnj;های میانی ۱۳۵۰ صراحتا اعلام کرد: &laquo;بهترین کارهای مرا جامعه قبول ندارد&raquo;. (بی&zwnj;نا، ۱۳۵۶، ص۸) ظهور چهره&zwnj;های شاخص و متمایزی چون اردلان و دیبا نیز، در سال&zwnj;های میانی دهه پنجاه، نتوانست تغییر جدی در اوضاع پدید آورد. شاید پیروزی انقلاب اسلامی ایران و غلبه رسمی ایدئولوژی غرب&zwnj;ستیزانه در اواخر دهه پنجاه نقطه امیدی برای بهبود اوضاع به&zwnj;شمار می&zwnj;رفت؛ اما در عمل این رویداد نیز نتوانست روحی تازه در کالبد افسرده معماری ایرانی بدمد. ایده&zwnj;هایی چون شهر اسلامی، معماری ایران&zwnj;شهری و امثال آن، در عمل، به ساخت فضاهای بی در و پیکری چون مصلای تهران و اصفهان راه برد؛ که علاوه بر کاستی&zwnj;های صوری و کالبدی از منظر فضایی نیز اغلب فضاهایی تهی و بی روحند.</p>
<p>اکنون با گذشت بیش از نیم&zwnj;قرن از حادثه کودتا، شاید زمان لازم برای نگاه دوباره به پیامدهای آن فرا رسیده باشد. در حوزه مبانی معماری، شاید یکی از مهمترین پیامدهای کودتا گسست فکری باشد که میان اندیشه&zwnj;های روشنفکری، به&zwnj;عنوان منبع تولید تفکر مدرن، و حوزه معماری مدرن در کشورمان رقم خورد. این گسست شکل&zwnj;گیری نوعی رابطه تعاملی میان این معماری و حوزه اندیشه&zwnj;ورزی مدرن را، که به&zwnj;نظر می&zwnj;رسد در دوران پیش از کودتا در حال تکوین بود، تا حدزیادی منتفی ساخت. در تمام نیم&zwnj;قرن اخیر رابطه معماری و جریان&zwnj;های فکری اجتماعی نوعی رابطه دستوری-انتقادی بوده، که ماحصل آن را نه منطق تعاملیِ گفتگو بلکه میزان قدرت صاحبان گفتمان&zwnj;ها تعیین کرده است. بدین&zwnj;ترتیب عرصه معماری مدرن ایران به عرصه&zwnj;ای برای آزمون و خطای صاحبان قدرت در ادوار مختلف پس از ۲۸مرداد بدل شد. برایند این آزمون&zwnj;ها امروز پیش روی ماست و به&zwnj;خوبی نشان می&zwnj;دهد نه شهستان پهلوی، نه آرمانشهر سنتی و نه انفعال و تسلیم در برابر غربی&zwnj;سازی، هیچیک نتوانست راه برون&zwnj;رفت از بحران&zwnj;های معماری معاصر را به ما بیاموزد. شاید اکنون وقت آن فرارسیده باشد، نگاهی دوباره به ریشه&zwnj;های معماری مدرن ایران و چگونگی پیوند آن با زمینه و زمانه خود بیندازیم؛ زیرا &laquo;شاید نهایتا معلوم شود عقب رفتن، خود می&zwnj;تواند راهی برای جلو رفتن باشد [...] جذب مدرنیته&zwnj;های دیروز می&zwnj;تواند همزمان نوعی نقد مدرنیته&zwnj;های امروز و تجلی ایمان به مدرنیته&zwnj;ها &ndash;و مردان و زنان مدرن- فردا و پس&zwnj;فردا باشد&raquo;. (برمن، ۱۳۷۹، ص۴۳)</p>
<br />
<p>منابع</p>
<p>جهانبگلو، رامین. (۱۳۸۳). &laquo;روشنفکران ایرانی و نسل گفتگوی تمدن&zwnj;ها&raquo; در گزارش گفتگو. شماره یازدهم.</p>
<p>اسلامی&zwnj;ندوشن، محمدعلی. (۱۳۷۴). ایران را از یاد نبریم. تهران: انتشارات یزدان.</p>
<p>بروجردی، مهرزاد. (۱۳۷۸). روشنفکران ایرانی و غرب. ترجمه جمشید شیرازی. تهران: نشر و پژوهش فرازان روز.</p>
<p>بی&zwnj;نا. (۱۳۷۴). &laquo;یگانگی عمل و نظر معماری در سخن متفکران معاصر&raquo;. در مجله آبادی. سال پنجم. شماره۱۹.</p>
<p>شایگان، داریوش. (۱۳۸۱) &laquo;در جستجوی فضاهای گمشده&raquo;. در نشریه نقدوبررسی کتاب فرزان. شماره یک. آذر۸۱.</p>
<p>بی&zwnj;نا. (۱۳۵۶). &laquo;گفتگو با هوشنگ سیحون&raquo;. در روزنامه آیندگان. ۲۴ اردیبهشت ۱۳۵۶.</p>
<p>برمن، مارشال. (۱۳۷۹). تجربه مدرنیته؛ هرآنچه سخت و استوار است دود می&zwnj;شود و به هوا می&zwnj;رود. ترجمه مراد فرهادپور. تهران: طرح نو.</p>
<p>&nbsp;</p>
</div>
</div>