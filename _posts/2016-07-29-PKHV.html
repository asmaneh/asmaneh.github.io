--- 
title: "کاربرد و تماشا (۱): دوگانه زیبایی-کارایی" 
authors: r.mojtahedzadeh 
types: blog 
featured: false
slug: PKHV 
--- 
<div>
<div>
<p>یادداشت حاضر خلاصه&zwnj;ای از مقاله &laquo;کاربرد و تماشا&raquo; از کتاویو پاز، شاعر و نویسنده و منتقد مکزیکی، است. تا آنجا که می دانم این مقاله تنها یکبار در سال 1376 و در کنار چند مقاله دیگر به زبان فارسی منتشر شده [۱] اما از آنجا که موضوعات مطرح در آن در نوع خود جالب و تامل انگیز است، فکر کردم معرفی و مرور اجمالی آن در قالب یادداشتهای این وب نوشت خالی از لطف نباشد. مقاله، نوشتاری نسبتا طولانی با موضوعاتی متنوع است؛ سعی کردم خلاصه آن را در سه بخش و تحت سه زیر عنوان تهیه کنم تا استفاه از آن برای علاقه&zwnj;مندان به مباحث اینچنینی آسان&zwnj;تر باشد. منبع این معرفی متن فارسی پیش&zwnj;گفته، با ترجمه آقای ناصر فکوهی، است که مشخصات آن در ذیل یادداشت حاضر آمده است.</p>
<p>مقاله با توصیفی شاعرانه و نسبتا بلند از یک کوزه سفالی آغاز می&zwnj;شود. نویسنده از این توصیف نتیجه می&zwnj;گیرد یک کوزه سفالی، و به صورت کلی صنایع دستی، زیبایند زیرا کارآمدند و در زندگی روزمره نقشی ایفا می&zwnj;کنند. در واقع از منظر پاز صنایع دستی &laquo; اشیائی فاخراند به برکت کاربردشان، نه به رغم آن. زیبایی برای اینها، همچون عطر و رنگ برای گل&zwnj;ها، صفتی مضاعف است و از کارکردشان جدایی&zwnj;ناپذیر؛ زیبایند زیرا به کاری می&zwnj;آیند&raquo;. این اشیا به جهانی تعلق دارند که در آن هنوز میان زیبایی و کارایی جدایی نیفتاده بود. پاز می&zwnj;گوید عمر جدایی میان این دو، برخلاف آنچه پنداشته می&zwnj;شود، چندان زیاد نیست. بسیاری از اشیایی که امروزه در موزه&zwnj;ها یا کلکسیونهای خصوصی به نمایش درمی&zwnj;آیند، به جهانی تعلق دارند که در آن زیبایی به هیچوجه ارزشی منفرد و مستقل شمرده نمی&zwnj;شد. جهانی که در آن جامعه به دو بخش بزرگ "روحانی" و "غیرروحانی"، یا به تعبیر رایج&zwnj;تر مقدس و نامقدس، تقسیم می&zwnj;شد و زیبایی در هر دوبخش امری تابعی بود. در یکی تابع کارایی و در دیگری تابع اثرات ماورایی-جادویی.</p>
<p>از منظر پاز جهان مدرن با خارج ساختن اشیا از بستر تاریخی خود آنها را از کارکرد ویژه و معنای اصلی&zwnj;شان تهی می&zwnj;سازد و از این رهگذار این اشیا در برابر نگاه ما چون خدایانی اسرار آمیز جلوه می&zwnj;کنند که ستایش و تکریم ما را می&zwnj;طلبند. این نگاهِ ویژه، یا به تعبیر پاز بت&zwnj;پرستی، که از عصر نوزایی آغاز می&zwnj;شود، از قرن هجده به یکی از مذاهب رایج غرب در کنار سیاست، که مذهب دیگر است، بدل می&zwnj;شود: &laquo;مذهب هنر، درست همانند مذهب سیاست، بر ویرانه&zwnj;های مسیحیت بنا شد. هنر از دین باستان این قدرت را به ارث برده است که به اشیا تقدس ببخشد و به آنها وجهه ابدی بدهد. موزه&zwnj;ها معابد ما هستند و اشیا نمایانده در آنها فراتر از تاریخ جای دارند. سیاست &ndash;یا به عبارت دقیق&zwnj;تر انقلاب- وظیفه دوم مذهب را قبضه کرد: دگرگون ساختن انسان و جامعه را&raquo;.</p>
<p>به این ترتیب هنر و سیاست دوشادوش هم وظیفه دگرگونی جهان و طبیعت بشر را بر عهده گرفتند. در نتیجه چنین روندی بود که در جهانِ هنر اشیاء هنری به ایده&zwnj;آل&zwnj;های ذهنی بدل شدند. اگر در حوزه سیاست ایده&zwnj;ها به ایدئولوژی&zwnj;ها می&zwnj;انجامیدند و ایدئولوژی&zwnj;ها به بت&zwnj;پرستی؛ &laquo;اشیاء هنری خود بت می&zwnj;شوند و بت&zwnj;ها، ایده&raquo;. به این ترتیب نوعی بینش مذهبی و فلسفی در درک ما از هنر بازتولید شد: &laquo;تابلوها و مجسمه&zwnj;ها در نظر ما به هیچ&zwnj;وجه اشیایی زیبا یا زشت نیسنتد، بلکه وجودی ذهنی و محسوس، واقعیت&zwnj;هایی روحانی، یا شکل&zwnj;هایی هستند که ایده&zwnj;ها از خلال آنها خود را به نمایش می گذارند.&raquo; به این ترتیب ارزش آثار هنری، چون تابلوها و مجسمه&zwnj;ها، که تا پیش از دوران مدرن با رابطه میان زیبایی و مفهوم سنجیده می&zwnj;شد، از این دوران به گونه&zwnj;ای تناقض&zwnj;وار با خود اثر سنجیده می&zwnj;شود؛ زیرا در دوران مدرن مفهوم غایی اثر نه در ورای آن که در درونش نهفته است. به عبارت دیگر برای دریافت مفهوم یک اثر هنری نیاز به هیچ ماخذی فراتر از خود اثر نیست. به این ترتیب &laquo;در هنر مدرن معنی در پرتو وجود رنگ می&zwnj;بازد. کار تماشا عملی اندیشمندانه می&zwnj;شود که یک منسک جادویی نیز هست: نگریستن یعنی ادراک و ادراک یعنی برقراری ارتباط&raquo;. در نتیجه چنین روندی است که در بخش مهمی از تاریخ هنر مدرن اثر هنری دیگر یک شی نیست، بلکه انبانی از نشانه&zwnj;هاست که با باز و بسته شدن به تناوب معنی خود را به ما می&zwnj;نماید و پنهان می&zwnj;کند. اثر هنری نشانه اندیشمندانه&zwnj;ای است که در آن محسوس و نامحسوس مبادله می&zwnj;شود. خطر این طرز تلقی آن است که گاه هنر را به یک "احساس" صرف و فکر بدیع فرومی&zwnj;کاهد. در واقع هنرمند فراموش می&zwnj;کند که هنر ادراک و احساس نیست بلکه موضوع ادراک و حواس است.</p>
<p>ادامه دارد...</p>
</div>
</div>
<div>۱. پاز، اکتاویو.&nbsp;هنر و تاریخ؛ مقالاتی در زمینه زیباشناسی. ترجمه ناصر فکوهی. تهران: توس. ۱۳۷۶. صص۸۲-۶۰.</div>