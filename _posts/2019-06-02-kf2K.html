--- 
title: "قانون ۶۰ درصدی بلای جان خانه ایرانی*" 
authors: r.mojtahedzadeh 
types: blog 
featured: false
slug: kf2K 
--- 
<p>حریم خصوصی، به&zwnj;مثابه مفهومی عام، ابعاد گوناگونی دارد. یکی از ابعاد این مفهوم بعد فضایی آن است که به صورت خاص در حوزه معماری، یعنی دانش ساماندهیِ فضایِ زندگیِ انسان، تبلور می&zwnj;یابد. در معماری، و به طور کلی&zwnj;تر در طراحی محیط، معمولا از حریم خصوصی تحت عنوان قلمرو (۱) یا قلمرو مکانی و از رفتارهای مرتبط با حفظ حریم خصوصی تحت عنوان قلمروپایی(۲) یاد می&zwnj;کنند. برخی رفتارشناسان قلمرو مکانی را فضای محدود شده&zwnj;ای تعریف کرده اند که افراد و گروه&zwnj;ها از آن به عنوان محدوده اختصاصی استفاده و دفاع می&zwnj;کنند. در این تعریف، قلمرو هویت روان&zwnj;شناختی می&zwnj;یابد و به واسطه احساس مالکیت و ترکیب کالبدی اش به صورت نماد در می&zwnj;آید (لنگ، ص۱۶۹). قلمرو در این معنا با مفاهیم مهم دیگری در حوزه معماری، چون خلوت و فضای شخصی، در پیوند است. خلوت به معنای توانایی کنترل افراد یا گروه&zwnj;ها بر تعامالات خود با دیگران، اعم از تعاملات دیداری، شنیداری و حتی بویایی، است. فضای شخصی نیز، که یکی از ابزارهای اصلی دست یابی به خلوت به شمار می&shy;رود، محدوده&zwnj;ای غیرقابل رویت در اطراف فرد است که مزاحمی به آن راه ندارد (همان، ص۱۶۷). تعیین این محدوده و تمیز دادن آن از سایر محدوده&zwnj;ها یکی از مهمترین کارکردهای معماری در هر جامعه&zwnj;ای است. امیس راپاپورت، محقق و مورخ تاریخ معماری، قدمت علامت&zwnj;گذاری مکان به منظور تعریف قلمرو را به درازای قدمت سکونت بشر بر زمین می&zwnj;داند. او در مقاله&zwnj;ای مهم با عنوان &laquo;خاستگاه&zwnj;های فرهنگی معماری&raquo; شیوه&zwnj;های مختلف علامت&zwnj;گذاری مکان و قلمروپایی در تمدن&zwnj;های مختلف را به بحث می&zwnj;گذارد و نتیجه می&zwnj;گیرد که معماری عبارت است از هرگونه ساخت و سازی که محیط مادی را بر اساس &laquo;قالب ذهنیِ نظام بخشی&raquo; آگاهانه تغییر می&zwnj;دهد. (راپاپورت، ص۶۹) در این معنا معماری دیگر محصول تلاش یا اراده یک فرد یا جمعی متخصص نیست، بلکه برایند &laquo;خاطرات جمعی و ازلی&raquo; یک قوم است که در قالب نظامی مادی تبلور یافته و از نسلی به نسل دیگر منتقل شده است.</p>
<p>به نظر می&zwnj;رسد چنین فهمی از معماری در جوامع سنتی، و از جمله ایرانِ پیش از مدرن، فهمی غالب و رایج بوده است. تغییرات اندک و بطئی معماری در این جوامع و سنت آموزش سینه به سینه و استاد-شاگردی آن را می&zwnj;توان شواهدی از چنین فهمی شمرد. شاید همین امر باعث می&zwnj;شد که در دوران پیشامدرن، معماری که وابسته به حوزه عمومی بود فاقد قوانین مدون و رسمی باشد. هرچند در کتاب&zwnj;های حسبه گاه مباحثی در ارتباط با ساخت و ساز و مسائل شهری به چشم می&zwnj;خورد، اما این موارد بیش از آنکه جنبه ایجابی و تخصصی داشته باشد وجهی سلبی و عمومی دارد. به این جهت احکام این کتابها بیش از آنکه به مسائلی راجع&zwnj;به چگونگی ساخت و ساز و مقررات مربوط به آن بازگردد، به مسائلی چون حکم تجاوز به ملک همسایه، حکم بیرون زدن تیر از دیوار خارجی، حکم ترمیم باروی شهر و امثال آن می&zwnj;پردازد. (مدنی&zwnj;پور، ص56) به این ترتیب به نظر می&zwnj;رسد قواعد ایجابی ساخت&zwnj;وساز، نظیر الگوی مطلوب مسکن، نحوه همنشینی بناها با یکدیگر، سیمای کلی معماری و نظایر آن خارج از اراده حاکمان و قانون&zwnj;گذاران و در تعاملی دو طرفه میان جامعه و صنف معماران و بنّایان شکل گرفته و در صورت لزوم متحول می&zwnj;شده است. ردّپای چنین نظامی در شیوه ساخت بناها و شهرهای ایران را حداقل تا اواسط دوره قاجاریه به روشنی می&zwnj;توان ملاحظه کرد. اما از این زمان تغییراتی را در شیوة تعامل حاکمان با مقولات مرتبط با شهرسازی می توان ملاحظه کرد. بارقه&zwnj;های اولیه این تغییرات را بلافاصله پس از نخستین سفرهای ناصرالدین شاه به فرنگ و دستورات او مبنی بر نوسازی ارگ و باروی تهران و کشیدن خیابان&zwnj;های جدید در پایتخت می&zwnj;توان ملاحظه کرد. هرچند دخالت حکومت در نوسازی ارگ و باروی شهر یا انتظام معابر آن امری جدید نبود اما تعیین فرم تازه برای ارگ شهر و تحمیل الگویی جدید بر معابر آن در نوع خود امری بی&zwnj;سابقه محسوب می&zwnj;شد.</p>
<p>دومین گام مهم در راستای بسط ید حاکمیت در حوزه معماری و شهرسازی پس از انقلاب مشروطه برداشته شد. نخستین مجلس پس از این انقلاب، قانون بلدیه را برای تاسیس نظام مدیریت شهری نوین تصویب کرد. مطابق این قانون بلدیه&zwnj;ها تحت نظارت شورای منتخب نمایندگان مردم اداره می&zwnj;شد و علاوه بر وظایف عامی چون نظافت شهر و اداره اموال آن در حوزه&zwnj;هایی خاص&zwnj;تر چون شهرسازی، ساخت بناهای فرهنگی و حفظ و مرمت ابنیه تاریخی نیز دارای اختیاراتی بودند. (مدنی&zwnj;پور، ۵۸) قانون بلدیه&zwnj;ها در سال ۱۳۰۹ تغییر یافت. در این تغییرات با حذف نقش شوارای نظارتی مردمی، دست حکومت جهت مداخله در امور شهری بازتر شد. حاصل آن تغییرات بنیادی شهر تهران بود. دروازه&zwnj;ها و دیوارهای شهر که ناصرالدین شاه نیم قرن پیش ایجاد کرده بود تخریب شد و خیابان&zwnj;های وسیعی دل بافت قدیمی شهر را شکافتند. (همان، ص۵۹) این تغییرات نه تنها حدود شهر را به طرز قابل ملاحظه&zwnj;ای توسعه داد، بلکه برای نخستین بار تاثیر مداخلات حکومتی را تا خصوصی&zwnj;ترین فضای زندگی شهری، یعنی خانه&zwnj;ها، گسترد. بسیاری از خانه&zwnj;های واقع در مسیر توسعه&zwnj;های جدید تخریب شد.</p>
<p>در سال ۱۳۲۸ قانون بلدیه&zwnj;ها بار دیگر تغییر کرد. اینبار به جای بلدیه از واژه شهرداری در عنوان قانون استفاده شد و نهاد شهرداری، به عنوان متولی رسمی و قانونی امور شهری در واقع از این زمان پا به عرصه حیات گذارد. در سال ۱۳۴۷ مصوبه مهمی تحت عنوان &laquo;قانون عمران و نوسازی شهرها&raquo; به شهرداری تهران، و در پی آن سایر شهرهای ایران، اجازه داد تا ضمن تهیه طرح جامع برای شهرها چارچوب کلی طراحی و هدایت توسعه شهری را در شهرهای ایران در دست گیرند. (همان، ص۶۰) در این راستا شهرداری&zwnj;ها به وضع قوانینی جهت سروسامان دادن به سیمای کالبدی شهرها پرداختند. ضوابطی که در آنها عمدتا از قواعد و معیارهای معمول در کشورهای صنعتی پیروی شده و خصوصیات ایرانی نادیده گرفته شده بود. (یاوری، ۲۵۰) یکی از این قوانین که تا به امروز به جا مانده و تقریباً به تمام نقاط ایران نیز گسترش یافته قانون سطح اشغال، موسوم به قانون ۶۰ درصد، است. مطابق این قانون در هر قطعه زمین در عرصه شهری ساختمان (فضای ساخته شده) باید در قسمت شمالی زمین ساخته شود و بیش از ۶۰ درصد کل مساحت زمین را اشغال نکند. (همان، ص۲۵۱) این قانون در تضادی آشکار با شیوه سنتی چندهزار ساله ساخت در اغلب نقاط ایران (یعنی الگوی مرکزگرا) قرار داشت. در معماری قدیم ایران معابر معمولا عرضی کم و فرمی پر پیچ و خم داشتند. دیوار قطور و بلند خانه&zwnj;ها جز در محل ورود (درگاه&zwnj;ها) تعامل دیگری با خیابان نداشت، و تمام نیازهای دیگر خانه، اعم از نور و منظر و تهویه، از طریق فضای بازی در مرکز خانه (حیاط مرکزی) تامین می&zwnj;شد. اما مطابق این قانون تامین نور و منظر برای یک بنا نه از حیاط مرکزی بلکه از بدنه رو به خیابان صورت می&zwnj;گیرد و سیمای اصلی بنا نیز نه به درون، چون خانه&zwnj;های سنتی، بلکه به بیرون گشوده می&zwnj;شود.</p>
<p>هرچند این تغییر، در درجه اول، گونه&zwnj;ای تغییری کالبدی به شمار می&zwnj;آید اما پیامدهای آن صرفاً به کالبد معماری محدود نماند و تاثیراتی چند در حوزه&zwnj;های اجتماعی، فرهنگی و حتی هویتی به&zwnj;جا نهاد. مهمترین تاثیر این قانون را بایست در تحت&zwnj;الشعاع قرار دادن مسئله حریم دانست.(۳) در نتیجه این قانون مرز خصوصی و عمومی در بناها که پیش از این به&zwnj;واسطه دیوارهای جسیم رو به کوچه تأمین می&zwnj;شد و با سلسله مراتبی پیچیده در اندام&shy;های فضایی بنا تحقق می&zwnj;یافت به پوسته&zwnj;ای نازک تقلیل یافت که همان پوسته هم در نقاط مختلف، به&zwnj;واسطة پنجره&zwnj;ها و روزن&zwnj;ها، می&zwnj;شکافت.</p>
<p>پوسته&zwnj;ای با این ویژگی هرگز نمی&zwnj;توانست ویژگی خلوت و کنترل قلمرو مکانی را، آن&zwnj;گونه که دیوارها و حیاط مرکزی یک خانه سنتی تأمین می&zwnj;کرد، تامین کند. به این سبب مردم خود دست&zwnj;اندرکار تامین خلوت از دست رفته خانه&zwnj;ها شدند. ظهور پرده&zwnj;های ضخیمی که در پس پنجره&zwnj;های نما قرار می&zwnj;گرفت و مهمترین وظیفه آن دور نگه داشتن چشمان نامحرم از حریم خانه بود، یکی از اولین ویژگی خانه&zwnj;های رو به خیابان دوران معاصر است. این پرده&zwnj;ها را که در نوعی تضاد آشکار با مهمترین هدف قانون فوق (یعنی تامین نور) بود، می&zwnj;توان پاسخ نه چندان معمارانه جامعه به مشکل برآمده از الگوی فضایی&shy;ای دانست که متعلق به آن جامعه نبود. این پاسخ سال&shy;ها بعد در قالب قانونی موسوم به &laquo;قانون مُشرفیّت&raquo; جنبة رسمی یافت. قانونی که سازندگان آپارتمان&shy;های مسکونی را ملزم می&zwnj;کرد جهت عدم اِشراف به ملک مقابل در پنجره&zwnj;ها تا ارتفاعِ دیدِ انسان از شیشه&zwnj;های مشجر و قاب&zwnj;های ثابت (غیر بازشو) استفاده کنند. این قانون نه تنها مشکل نور را آنگونه که باید حل نمی&zwnj;کرد بلکه پنجره را، تقریبا به&zwnj;طور کامل، از دیگر عملکرد اصلی و ذاتی خود، یعنی تامین منظر، هم محروم می&zwnj;ساخت.</p>
<p>هرچند قانون فوق، بنا به آنچه آمد، در درجه اول نوعی نقض حریم خصوصی به شمار می&zwnj;آید، اما تبعات آن تنها به حریم خصوصی محدود نماند و در طی زمان دامن حوزه عمومی را نیز گرفت. شاید از دیدی غیرمعمارانه خانه&zwnj;ها، حداقل در نگاه نخست، مجموعه&zwnj;ای از سنگ و آجر و مصالح ساختمانی به شمار روند، اما در ادبیات معماری خانه فراتر از کالبدی بی&zwnj;جان و درواقع نوعی &laquo;شمایل هویتی&raquo; (۴)است. برخی محققان معماری و فضای مصنوع پا را از این هم فراتر می&zwnj;نهند و خانه را چون نوعی نماد از خویشتن انسان می&zwnj;شمرند. (ن.ک. کلرکوپر، ۱۳۸۲) چنین نگاهی به خانه بیش از آنکه از اندیشه تجریدی و استدلالات فلسفی حاصل شده باشد، ریشه در تأملات تجربی و استنتاجات استقرایی دارد. در واقع این تاریخ معماری است که به ما نشان می&zwnj;دهد در طول هزاران سال سکونت بشر وی هر آنچه را درباره خویش اندیشیده و باور داشته در مکان سکونتش، یعنی خانه، به نمایش گذارده و بدین ترتیب خانه را به نمادی از خویشتن و سمبلی از هویت خود بدل ساخته است. خانه سنتی ایرانی نیز طی هزاران سال به تدریج به نمادی از خویشتن و سمبلی از هویت انسان ایرانی بدل شده بود. با کنار گذاشتن ناگهانی الگوی فضایی حاکم بر این خانه درواقع انباره&zwnj;ای از فرهنگ چندهزارساله ایرانی به ناگهان از صحنه کنار رفت؛ مع&zwnj;الوصف آن نیاز اساسی، یعنی بیان هویت خویش در قالب فضای سکونتی، کماکان بر جای خود باقی ماند و همین منشاء تنش&zwnj;های فراوان شد.</p>
<p>این پرسش که خانه ایرانی معاصر، و در مقیاسی وسیعتر معماری ایرانی معاصر، چه کسی و چه فرهنگی را نمایندگی می&zwnj;کند سوالی است که نه تنها معماران و شهرسازان بلکه برخی از مهمترین فیلسوفان، روشنفکران، و فرهنگ&zwnj;دوستان ایران معاصر را نیز درگیر خود ساخت (۵). فراتر از نخبگان، عامه مردم که فارغ از هر انگاره فلسفی یا رویکرد روانشناسانه نیاز به بیان خویشتن در قالب فضای سکونتشان را احساس می&zwnj;کردند، دست به کار شدند تا راهی برای این بیان در الگوی جدید بیابند. اگر در الگوی سنتی حیاط مرکزی و جداره&zwnj;های پیرامون آن بهترین مکان برای نمایش هویت مستقل صاحب خانه بود، در الگوی جدید نمای رو به خیابان این بار را به دوش می&zwnj;کشید. اما در اینجا نیز تفاوت، و در واقع تناقضی، ظریف وجود داشت؛ حیاط مرکزی فضایی درونی بود که هرگونه دخل و تصرفی در آن به&zwnj;مثابه دخل و تصرف در ملک خصوصی به شمار می&zwnj;رفت و مدعی دیگری نداشت؛ اما جداره رو به خیابان درواقع مرز فضای عمومی و خصوصی است و دخل و تصرف در آن با مدعیانی به وسعت یک جامعه شهری روبرو است. در واقع نمای شهری بخشی از حقوق عمومی شهروندان و بخشی از حق وسیعی است که لوفور از آن تحت عنوان &laquo;حق به شهر&raquo; (۶)یاد می&zwnj;کند. بنابراین هیچ شهروندی نمی&zwnj;تواند به تنهایی و بر مبنای سلیقة شخصی خود درباره کلیت یا بخش&shy;هایی از آن تصمیم بگیرد؛ اما یکی از پیامدهای، احتمالا ناخواسته، قانون سطح اشغال آن است که شهروندان به صرف مالکیت قطعه&zwnj;ای از زمین تحت اختیارشان می&zwnj;توانند درباره نمای آن نیز، که در واقع حق عمومی مردم شهر است، تصمیم گرفته و آن را محلی برای نمایش عقاید و سلایق خود قرار دهند. هرچند این مشکل در سال&zwnj;های آغازین اعمال این قانون چندان نمودی نداشت، اما در سال&zwnj;های بعد و با گسترش میزان ساخت و ساز و استقبال، یا اضطرارِ، بیشتر مردم به سکونت در خانه&zwnj;های آپارتمانی به تدریج این مشکل خود را جدی&zwnj;تر نشان داد. سرانجام در سال ۱۳۸۷ شمسی شورایعالی معماری و شهرسازی کشور با تصویب مصوبه&zwnj;ای شهرداری&zwnj;ها و سازمان&zwnj;های راه و شهرسازی در سراسر کشور را ملزم به نظارت و کنترل سیما و منظر نماهای شهری نمود. مصوبه&zwnj;ای که بندهای مهمی از آن معطوف به حفظ هویت ایرانی-اسلامی در نمای ساختمان&zwnj;های عمومی و مسکونی بود.</p>
<p>به نظر می&zwnj;رسد اکنون و با گذشت قریب یکصد سال از دخالت دولت در امور معماری و شهرسازی، این تجربه، چون بسیاری دیگر از تجارب مداخلات دولتی، تجربه&zwnj;ای شکست خورده است. قانون سطح اشغال به عنوان مشتی نمونه خروار، می&zwnj;تواند مثال خوبی از نتایج مداخلات حکومتی در امر معماری و شهرسازی به شمار رود. قانونی که همزمان هم حریم خصوصی ساکنان را نقض کرده و هم تعدی به حق شهروندان به شهر را در پی داشته است. در همه این موارد سعی بر آن بوده تا با تصویب قوانین یا آیین&zwnj;نامه&zwnj;های جدید مشکل حل شود، حال آنکه به نظر می&zwnj;رسد اصل مشکل همچنان درست درک نشده است. معماری هر جامعه بخشی جدایی ناپذیر از فرهنگ آن است و هیچ معضل فرهنگی نیست که با قوانین و بخشنامه&zwnj;های من عندی و خلق&zwnj;الساعه قابل حل باشد. اگر میان خانه&zwnj;ها، کوچه&zwnj;ها و گروه&zwnj;های ساکنانش فقط رابطه&zwnj;ای کوتاه مدت و تصادفی برقرار بود، قوانین می&zwnj;توانستند این روابط را تغییر دهند و روابطی جدید را جایگزین آن سازند؛ اما واقعیت آن است که روابط گروه&zwnj;های انسانی و فضاهای شهری و معماری روابطی دیرپا و دامنه&zwnj;دار است. به تعبیر موریس هالبواکس &laquo;وقتی یک گروه انسانی در محلی زندگی می&zwnj;کند که با عادتهایش سازگار است، نه فقط رفتار بیرونی&zwnj;اش بلکه تفکراتش نیز بر پایه توالی تصاویر مادی که اشیای خارج در معرض دیدش قرار می&zwnj;دهند، انتظام می&zwnj;یابد&raquo; (فیالکوف، ص۴۱). حال اگر شما خانه&zwnj;ها، کوچه&zwnj;ها و معابر را خراب کنید، در واقع نظم حاکم بر دنیای این گروه&zwnj;های انسانی را خراب کرده&zwnj;اید و حاصل آن احتمالا چیزی مشابه همان بی&zwnj;نظمی&zwnj;های خواهد بود که جامعه معاصر ما مدت&zwnj;هاست در حوزه&zwnj;های معماری و شهرسازی از آن رنج می&zwnj;برد! به نظر می&zwnj;رسد راه عبور از این آشفتگی&zwnj;ها در معماری معاصر، آنگونه که تاریخ معماری ایران به ما می&zwnj;آموزد، سپردن کار به دست کاردانان و میدان دادن به اصناف معماری و شهرسازی، به جای نهادهای حکومتی و وزارتی، است.</p>
<p>پی نوشت:</p>
<p>* این یادداشت پیشتر در ماهنامه سیاسی-اجتماعی &laquo;فصل حق ملت&raquo; با مشخصات زیر به چاپ رسیده است:</p>
<p>مجتهدزاده، روح الله. ۱۳۹۸. &laquo; قانون ۶۰ درصدی بلای جان خانه ایرانی&raquo;. ماهنامه فصل حق ملت. شماره ۲. فروردین-اردیبهشت ۹۸.</p>
<p>۱-&nbsp;&nbsp; &nbsp;&nbsp;Territorial</p>
<p>۲-&nbsp;&nbsp; Territorial behavior</p>
<p>۳-&nbsp;&nbsp; این مهم در همان سال&zwnj;های آغازین اجرای قانون از سوی برخی صاحب&zwnj;نظران و معماران آشنا به فرهنگ ایرانی درک شد. مینوش یاوری، معمار ایرانی مقیم فرانسه، با درکی روشن از تبعات این قانون به تلاش برای مقابله با آن برخاست. وی در سال ۱۳۵۶ و پس از یکسال دوندگی موفق شد به عنوان یک کار تجربی و یک استثنا پروانه ساختمانی را از شهرداری تهران دریافت دارد که ۶۰ درصد سطح اشغال را به جای سه طبقه در قسمت شمالی زمین به صورت سه واحد مجاور یکدیگر و ۴۰ درصد فضای باز را در قالب سه حیاط مرکزی برای هر واحد اجرا کند؛ او خود از این تجربه با عنوان &laquo;منزل دارای حریم&raquo; یاد می&zwnj;کند (ن.ک: یاوری، ۱۳۷۵). این نمونة استئنائی به خوبی نشان می&zwnj;دهد که اگر به جای کارگزاران حکومتی متخصصان و صاحبنظران حوزة معماری، چون همیشة تاریخ ایران، متولی ساماندهی الگوهای فضایی این حوزه می&zwnj;بودند نتیجة کار تا چه حد می&zwnj;توانست متفاوت و متناسب با فرهنگ ایرانی باشد.</p>
<p>۴-&nbsp;&nbsp; Identity Icon</p>
<p>۵-&nbsp;&nbsp; جلال آل&zwnj;احمد، از چهره&zwnj;های برجسته روشنفکری ایران در سال&zwnj;های ۱۳۴۰، و محمدعلی اسلامی&zwnj;ندوشن ادیب، محقق و پژوهشگر معاصر، از جمله کسانی بودند که در همان سال&zwnj;ها به نقد معماری معاصر ایران پرداختند. آل&zwnj;احمد در فاصله سال&zwnj;های ۳۹-۱۳۳۳ به نگارش یک رشته پژوهش&zwnj;های مردم&zwnj;شناسانه مبادرت کرد، که بعدها دستمایه او در تدوین رساله غربزدگی شد. او در مقاله&zwnj;ای به نام &laquo;چند کلمه با مشاطه&zwnj;ها&raquo; به اضمحلال معماری سنتی ایران زیر پوشش تمدن مدرن، بالاخص در تهران، پرداخت. اسلامی&zwnj;ندوشن نیز در همین سال&zwnj;ها با انتقاد از روند معماری، خصوصا در تهران، معماری جدید را &laquo;سبک بی&zwnj;پدر و مادری که نه شرقی است و نه غربی&raquo; معرفی کرد؛ و با انتقاد از روحیه کاسبکارانه حاکم بر این معماری، تهران را شهری فاقد &laquo;افق معنوی&raquo; و &laquo;بی&zwnj;پنجره&raquo; نامید. (اسلامی&zwnj;ندوشن، ایران را از یاد نبریم. تهران: یزدان. ۱۳۷۴، صص ۱۴۳-۱۳۸) فیلسوفانی چون سیدحسین نصر و داریوش شایگان نیز معماری معاصر ایران را از نقدهای خود بی&zwnj;بهره نگذاشتند. نصر با رویکردی رادیکال تقریبا همه ساخت&zwnj;وسازهای جدید را زشت و برای حیات فرهنگ سنتی ایرانی و محیط طبیعی بسیار زیان&zwnj;بار خواند (گفتگو با مجله آبادی، شماره ۱۹، ۱۳۷۴، ص۳۹ی ایران را به رشته تحریر درآورد. (این مقاله بارها تجدید چاپ و در مناسبت&zwnj;های مختلف منتشر شد. از جمله ن.ک: شایگان، &laquo;در جستجوی فضاهای گمشده&raquo;. در نقد و بررسی کتاب فرزان. شماره ۱، آذر ۱۳۸۱)</p>
<p>۶-&nbsp;&nbsp; &nbsp;Right to the City</p>
<p>منابع:</p>
<p>راپاپورت، امیس. &laquo;خاستگاه&zwnj;های فرهنگی معماری&raquo;. ترجمه افرا بانک و صدف آل&zwnj;رسول. در مجله خیال. شماره ۸. زمستان ۸۲.</p>
<p>فیالکوف، یانکل. ۱۳۸۳. جامعه&zwnj;شناسی شهر. ترجمه عبدالحسین نیک گهر. تهران: نشر آگه.</p>
<p>کلرکوپر، مارکوس. ۱۳۸۲. &laquo;خانه: نماد خویشتن&raquo;. ترجمة احد علیقلیان. در مجله خیال. شماره ۵. بهار ۸۲.</p>
<p>لنگ، جان. ۱۳۸۳. آفرینش نظریة معماری؛ نقش علوم رفتاری در طراحی محیط. ترجمه دکتر علیرضا عینی&zwnj;فر. تهران: انتشارات دانشگاه تهران.</p>
<p>مدنی&zwnj;پور، علی. ۱۳۹۵. &laquo;تحلیل تاریخی مدیریت شهری در ایران&raquo;. در بنیان&zwnj;های نظری در مطالعات شهری؛ جلد یکم. به کوشش دکتر حسن اسماعیل&zwnj;زاده. تهران: کتاب شار.</p>
<p>یاوری. مینوش. ۱۳۷۵. &laquo;پروانه ساختمان و ابتذال معماری مسکونی در تهران&raquo;. در تهران پایتخت دویست ساله. زیر نظر شهریار عدل و برنارد اورکاد. تهران: سازمان مشاور فنی و مهندسی شهر تهران.</p>