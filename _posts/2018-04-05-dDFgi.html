--- 
title: "افتتاح اولین محور مواصلاتی شرق ـ غرب بدون خودرو در اصفهان" 
authors: smohseni 
types: blog 
featured: false
slug: dDFgi 
--- 
<div>
<div>
<p>خبرگزاری شهرداری اصفهان:</p>
<p>به گزارش خبرنگار خبرگزاری شهرداری اصفهان با خوش&zwnj;فکری مسئولان و هم&zwnj;دلی مردم پروژۀ استفاده از شتر به جای خودرو در محور شرق به غرب اصفهان، موسوم به زاینده&zwnj;رود، که در نوروز ۹۷ کلید خورده بود امسال، نوروز ۱۴۰۰، به بار نشست.</p>
<p>شرمندگی بداخلاق&zwnj;ها</p>
<p>یکی از مدیران ادارۀ میراث فرهنگی اصفهان که نخواست نامش فاش شود گفت: &laquo;بداخلاق&zwnj;هایی که در نوروز ۹۷ به آوردن شتر در زاینده&zwnj;رود اعتراض کرده بودند شرمندۀ مردم و کشاورزان شدند. خلاقیت مدیران شهرداری اصفهان در همکاری با ادارۀ میراث فرهنگی استان باعث شد بتوانیم برای کشاورزان شرق اصفهان کارآفرینی کنیم. جمعی از فعالان محیط زیست نیز در نشستی که با شهردار محترم داشتند رضایت خود از بهره&zwnj;برداری از این محور را اعلام کردند. برای اولین بار در ایران توانستیم یکی از تهدیدها را به فرصت تبدیل کنیم. الان در این محور مواصلاتی تعداد ۱۰۰نفر شتر در حال رفت و آمد هستند که به این ترتیب برای ۱۵۰ نفر از کشاورزان شرق اصفهان کارآفرینی شده است.&raquo;</p>
<p>وی با اشاره به حادثۀ تخریب سی&zwnj;وسه&zwnj;پل در تابستان ۹۷ خاطرنشان کرد: &laquo;این محور که با احداث زیرگذرهای شهرستان، خواجو، جویی و مارنان به بهره&zwnj;برداری رسید خاطرۀ مرگ و آسیب&zwnj;دیدگی کودکان ایرانی به خاطر وجود سی&zwnj;وسه&zwnj;پل را از ذهن مردم پاک کرد و باعث شد عوامل تخریب سی&zwnj;وسه&zwnj;پل که فقط به فکر سلامتی مردم و کودکان این سرزمین بودند از این ماجرا سربلند بیرون بیایند.&raquo;</p>
<p>یکی از اعضای یکی از سمن&zwnj;های اصفهان که در زمینۀ فرهنگ اصفهان فعال است در این باره به خبرنگار ما گفت: &laquo;در زمان تخریب پل کسانی بودند که می&zwnj;خواستند با بداخلاقی حفظ آثار تاریخی را مهم&zwnj;تر از جان مردم ایران جلوه بدهند که خوشبختانه با هوشیاری مردم و مسئولان نتوانستند به اهدافشان برسند. ما باید در نظر داشته باشیم که آثار تاریخی و طبیعی هر سرزمینی باید بنا به نیاز زمانه استفاده شوند و اگر پلی بیش از آنکه مفید باشد به جان و مال مردم آسیب برساند تخریب آن بر حفظش ارجح است. الان مسئولان پل&zwnj;های دیگر را حفظ کرده&zwnj;اند و برای بهره&zwnj;برداری از این محور بدون خودرو هزینه&zwnj;های هنگفت احداث زیرگذر را متقبل شده&zwnj;اند، تخریب خودجوش سی&zwnj;وسه&zwnj;پل باعث شد بتوانیم این محور را بدون مداخله در مسیر زاینده&zwnj;رود یا تونل مترو به شکل ارگانیک خود حفظ کنیم و به بهره&zwnj;برداری برسانیم.&raquo;</p>
<p>خبرنگار ما به سراغ یکی از کشاورزان شرق اصفهان نیز رفت که هم&zwnj;اکنون در این محور به حرفۀ ساربانی مشغول است، وی چنین گفت: &laquo;خدا را شکر و به لطف مسئولان نه تنها اوضاعمان از زمانی که کشاورزی می&zwnj;کردیم بهتر است بلکه به یاری دیگر ساربانان و ادارۀ میراث فرهنگی استان در پی برگزاری تورهای شترسواری در کویر ورزنه هستیم. این تورها از غرب اصفهان آغاز می&zwnj;شود و مسافران می&zwnj;توانند با تجربۀ کاروان&zwnj;های تجاری گذشته این مسیر از غرب به شرق را تا کویر ورزنه طی کنند و دو روز هم با شتر کویرنوردی داشته باشند.&raquo;</p>
<p>بنا به توضیح ریاست محترم ادارۀ میراث فرهنگی و گردشگری استان اصفهان قرار است این تغییر کاربری محوری طبیعی به طولانی&zwnj;ترین محور مواصلاتی بدون خودرو در کتاب رکوردهای جهانی ثبت شود و افتخار دیگری برای ایران و ایرانی و به&zwnj;خصوص نصف جهان و مردمش باشد.</p>
</div>
</div>
<ul>
<li>
<div>این مطلب طنز است و هر گونه شباهت با اتفاقات و افراد واقعی اتفاقی است.&nbsp;</div>
</li>
</ul>