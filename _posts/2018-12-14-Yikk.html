--- 
title: "عادت تعمیم معماری نواحی مرکزی ایران به کل این سرزمین" 
authors: mohamadi 
types: blog 
featured: false
slug: Yikk 
--- 
<p style="text-align: justify;">در بیشتر کتاب&zwnj;ها، مقاله&zwnj;ها، شرح درس&zwnj;هایی که با موضوع معماری ایران در دورهٔ اسلامی نوشته و عموماً با عنوان &laquo;معماری اسلامی&raquo; و مشتقات آن نام&zwnj;گذاری می&zwnj;شود فرضی ناگفته و احتمالاً ناخودآگاه نزد نویسنده وجود دارد مبنی بر این که برای مطالعهٔ معماری &laquo;اسلامی&raquo; ایران کافیست مسجدهای گنبددار و خانه&zwnj;های حیاط&zwnj;دار و ابنیهٔ حکومتی نواحی مرکزی ایران (در شهرهایی همچون اصفهان و یزد و آبادی&zwnj;های اطراف آنها) را بشناسیم.[۱] در واقع معماری مخصوص نواحی مرکزی ایران به کل سرزمین فرهنگی ایران تعمیم داده می&zwnj;شود و در نتیجه، انواعی از معماری و سنت&zwnj;های مرتبط با آن همچون معماری مخصوص نواحی سرسبز میان کوه&zwnj;های البرز و دریای مازندران، معماری سنگی آذربایجان، معماری بندرها و شهرهای جنوبی ایران، معماری موقت یا دائمی عشایر ایران به طور کلی یا نسبی نادیده گرفته می&zwnj;شود.</p>
<p style="text-align: justify;">البته اگر نادیده گرفتن سنت&zwnj;های نه&zwnj;چندان شناخته&zwnj;شدهٔ معماری سرزمین ایران با این توضیح همراه باشد که به علت غلبهٔ کمی و کیفی معماری مشهور به معماری اسلامی ایران عجالتاً از مطالعهٔ سایر گونه&zwnj;ها و سنت&zwnj;های معماری صرف نظر می&zwnj;کنیم نمی&zwnj;توان خرده&zwnj;ای بر پژوهش&zwnj;گر گرفت، اما در بیشتر اوقات پژوهش&zwnj;گر از وجود انواع دیگری از معماری مورد مطالعه&zwnj;اش یا اهمیت و ضرورت مطالعهٔ آنها غافل است. با این حال چنین عادت و پیش&zwnj;فرضی ظاهراً مختص دوران حاضر نیست.&nbsp;</p>
<p style="text-align: justify;">هنگام مطالعهٔ هفت&zwnj;اورنگ جامی به حکایتی برخوردم که آن را در ادامه می&zwnj;آورم:</p>
<p style="text-align: justify;">&nbsp;عدل نوشیروان چو یافت کمال/ ملکش از ماشطهٔ عدل جمال</p>
<p style="text-align: justify;">خواست تفتیش غم و شادی ملک/ به خبرگیری از آبادی ملک</p>
<p style="text-align: justify;">خویش را شهره به بیماری ساخت/ وانگه آواز به هر شهر انداخت</p>
<p style="text-align: justify;">کاورندش سوی داروخانه/ کهنه&zwnj;خشتی ز یکی ویرانه</p>
<p style="text-align: justify;">کان حکیمان که ز کار آگاهند/ بهر درمان وی این می&zwnj;خواهند</p>
<p style="text-align: justify;">کرد خلقی ز خرد یافته بهر/ خشت&zwnj;جو ده به ده و شهر به شهر</p>
<p style="text-align: justify;">هیچ&zwnj;جا یافت نشد ویرانی/ کهنه&zwnj;کاخی و خراب&zwnj;ایوانی</p>
<p style="text-align: justify;">تا به جان&zwnj;داری آن پاک&zwnj;سرشت/ به کف آرند یکی قالب خشت</p>
<p style="text-align: justify;">بازگشتند همه دست&zwnj;تهی/ شاه را در صدد عرضه&zwnj;دهی</p>
<p style="text-align: justify;">که ز معماری عدلت به جهان/ نیست ویرانه نه پیدا نه نهان</p>
<p style="text-align: justify;">خشت بر خشت زمین معمور است/ از وی آثار خرابی دور است</p>
<p style="text-align: justify;">جغد در کشور تو هست به رنج/ که خرابی شده نایاب چو گنج</p>
<p style="text-align: justify;">شه چو دستور عمارت بشنید/ رخت نعمت به در شکر کشید</p>
<p style="text-align: justify;">گفت المنة لله که خدای/ شد سوی عدل مرا راهنمای</p>
<p style="text-align: justify;">ساخت آباد به من عالم را/ وز غم آزاد بنی&zwnj;آدم را</p>
<p style="text-align: justify;">قالب من نه خلل&zwnj;آیین بود/ قصد من از طلب خشت این بود</p>
<p style="text-align: justify;">ورنه هرگز نکند هیچ استاد/ خانهٔ تن به گل و خشت آباد [۲]</p>
<p style="text-align: justify;">&nbsp;روشن است که آنچه از شخصیت&zwnj;هایی تاریخی همچون اسکندر و انوشیروان و خسرو پرویز در ادبیات فارسی نقل شده لزوماً با واقعیات تاریخی تطابق ندارد. بعید است برای حکایت بالا نیز بتوان سبقه&zwnj;ای تاریخی یافت. اما اگر در مقام پژوهش&zwnj;گر تاریخ معماری بر آن بنگریم نکات جالبی را در آن خواهیم دید. یکی از نکات جالب این حکایت این است که معموری و آبادی سرزمین نشانه و حتی مساوی با اجرای عدالت فرض شده است. وجود واژه&zwnj;هایی همچون &laquo;آبادی&raquo;، &laquo;خشت&raquo;، &laquo;داروخانه&raquo;، &laquo;کاخ&raquo;، &laquo;ایوان&raquo;، &laquo;عمارت&raquo;، &laquo;آباد&raquo;، &laquo;استاد&raquo;، &laquo;معمور&raquo;، &laquo;معماری&raquo; که اندر مدلول آنها نزد شاعر می&zwnj;توان بسیار بحث کرد نیز از نکات قابل تأمل معماریانهٔ این حکایت است. اما آنچه نظر مرا بیشتر جلب کرد نقش محوری &laquo;خشت&raquo; در داستان جامی است.</p>
<p style="text-align: justify;">می&zwnj;دانیم که &laquo;خشت&raquo; به مثابه ساخت&zwnj;مایهٔ اصلی بسیاری از بناها اهمیتی اساسی در معماری گذشتهٔ ما داشته است. این حکایت هم خود مهر تأییدی است بر همین موضوع. اما آیا این حکایت تحت تاثیر معماری زمان و مکان زندگی جامی (که ظاهراً در قرن نهم قمری و در محدودهٔ تاریخی خراسان می&zwnj;زیسته) نیست؟ در واقع جامی خشت و کاربرد آن در معماری روزگار زندگی&zwnj;اش را به تمام سرزمین ایران و نیز به دورهٔ تاریخی پیش از ظهور اسلام (یعنی زمان حکومت انوشیروان دادگر) تعمیم داده است. همین حالا و با وجود آب رفتن محدودهٔ ایران نیز نمی&zwnj;توان خشت را عنصر پایهٔ همهٔ بناهای ایران دانست. البته شاعر به ایران هم راضی نیست و از لفظ &laquo;جهان&raquo; استفاده می&zwnj;کند (که البته شاید بتوان جهان را مجاز از جهان ایرانیان دانست). اگر بخواهیم به شواهد موجود از بناهای در دورهٔ ساسانیان اتکا کنیم، عموماً از ساخت&zwnj;مایه&zwnj;ای به&zwnj;جز خشت برای ساخت آنها استفاده شده و بناهای خشتی مفروض این دوره نیز تا حالا از بین رفته است.</p>
<p style="text-align: justify;">البته نمی&zwnj;توان از حکایتی تمثیلی و منظوم انتظار دقت تاریخ&zwnj;نگارانه داشت و اصولاً بررسی یک متن غیر تاریخی با تیغ تیز تاریخ&zwnj;نگاری خطاست. اما نکته&zwnj;ای که در این نوشته آمد می&zwnj;تواند سرنخی باشد که پیگیری آن در سایر متون ما را به شواهدی از باورها و فرضیات عمومی راجع به معماری سرزمین ایران برساند.</p>
<p style="text-align: justify;"><br />منبع:</p>
<p style="text-align: justify;">-جامی، عبدالرحمن بن احمد، مثنوی هفت اورنگ، تصحیح جابلقا دادعلی&zwnj;شاه. تهران: مرکز مطالعات ایرانی، ۱۳۷۸.</p>
<p style="text-align: justify; padding-right: 40px;"><br /><span style="font-size: 10pt;">پی&zwnj;نوشت:</span></p>
<p style="text-align: justify; padding-right: 40px;"><span style="font-size: 10pt;">[۱] کتاب&zwnj;های مرحوم پیرنیا که هنوز از اصلی&zwnj;ترین منابع آموزش و کنکورهای معماری است کم و بیش همین رویکرد را دارد و موضوع اصلی&zwnj;اش معماری نواحی مرکزی ایران است. برای مشاهدهٔ این رویکرد در مقالات علمی نیز کافی است با ترکیب &laquo;معماری اسلامی&raquo; جستجویی در مجلات کنیم تا با تعداد زیادی از آنها مواجه شویم.</span></p>
<p style="text-align: justify; padding-right: 40px;"><span style="font-size: 10pt;">[۲] جامی، مثنوی هفت اورنگ، ص ۶۸۰- ۶۸۱</span></p>