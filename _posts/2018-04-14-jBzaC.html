--- 
title: "درنگ‌های کوتاه: مورخ و صناعت‌دانیِ نظری و عملیِ او" 
authors: oshams 
types: blog 
featured: false
slug: jBzaC 
--- 
<p>ابن&zwnj;خلدون در کتاب ارزشمند و بدیع&zwnj;الزمانِ خود (مقدمۀ ابن خلدون) خطاب به مورخان، از طبیعت اجتماع بشری سخن می&zwnj;گوید؛ اینکه زیستن مدنی آدمی چه مقتضات و قواعد و اصولی دارد. در میان بحث&zwnj;های گسترده&zwnj;ای که در این باب می&zwnj;کند، در بحث از طبیعت صناعت (نظیر بنایی و خیاطی و نجاری و موسیقی و فلاحت و بسیاری دیگر)، ابن خلدون صناعت را امری ملکه&zwnj;مدار توصیف می&zwnj;کند و به&zwnj;صراحت صنعت&zwnj;دانی نظری را از صناعت&zwnj;دانی عملی تفکیک می&zwnj;کند می&zwnj;کند و چنین می&zwnj;نویسد:</p>
<p>&laquo;{کسی که} یکی از صنایع را به طور علمی و نظری می&zwnj;داند ولی عملاً در آن مهارت ندارد، مانند کسی {است} که به خیاطی بصیر باشد، ولی عملاً آن را ملکه نکرده و در آن مهارت نداشته باشد و در تعبیر از بعضی قسمت&zwnj;های آن بگوید: خیاطی این است که نخ را داخل سوزن کنند و سپس آن را در دو لبۀ جامه که آن را به هم تا کرده&zwnj;اند، فرو برند و آن را از سوی دیگر به &zwnj;فلان &zwnj;مقدار بیرون آورند و آنگاه دوباره آن را به جایگاهی که آغاز کرده&zwnj;اند بازگردانند و آن را از جلو منفذ نخستین خارج سازند؛ به&zwnj;طوری&zwnj;که دو سوراخ نخستین را فرو گذارند و سپس به&zwnj;همین شیوه به وصف آن تا آخر کار ادامه دهند و شکل کناره&zwnj;دوزی و لبه&zwnj;دوزی و گل&zwnj;دوزی و سایر انواع و کارهای خیاطی را بیان کنند. ولی هنگامی&zwnj;که از وی بخواهند این بیانات را با دست خود انجام دهد، نتواند هیچ&zwnj;یک از آنها را به&zwnj;خوبی عملی کند.&raquo;&nbsp;[۱]</p>
<p>او پس از آنکه این ادعا را دربارۀ نجاری&zwnj;دانی و زبان&zwnj;دانی نظری و عملی تکرار می&zwnj;کند، ادعایی خیره&zwnj;کننده و مبیّن می&zwnj;کند: آشنایی کسی که صناعتی را صرفاً به&zwnj;طور عِلمی (و نه عَملی) می&zwnj;داند&nbsp;&laquo;آشنایی با کیفیتی است، نه خود آن کیفیت؛ {...} آگاهی به کیفیت عمل است، [نه نفسِ عمل].&raquo;[۲] یعنی کسی که صناعتی را عملاً تجربه نکرده است و صرفاً از قوانین و اصول آن آگاه است، می&zwnj;تواند صورت عمل و چگونگی عمل کردن صنعت&zwnj;گر را شرح دهد و آن را با تکیه بر اصولی که می&zwnj;داند تبیین کند. مثلاً می&zwnj;تواند بگوید که اصولاً در هرگونه دوختنی باید نخی را داخل سوزن کنند و دولبۀ پارچه را مقابل هم بگذارند. اما &laquo;نفسِ عمل&raquo; خیاطی این نیست. بلکه خیاط اصولاً بدون رجوع به این اصولِ کلی (که کلّیِ منطقی&zwnj;اند)، مبتنی بر تجربه حاصل از ممارست سالیان دست به عمل می&zwnj;برد و عمل او چنان از او برمی&zwnj;خیزد که گویی نااندیشیده است، هرچند بر اندیشه&zwnj;ای خاص استوار است.</p>
<p>پرسش این است که چرا ابن خلدون چنین واقعیتی را به رخ مورخ می&zwnj;کشد و دانستنِ این امر چه تأثیری تاریخ&zwnj;نویسی صناعت دارد؟ اگر معماری تا پیش از دورۀ جدید نوعی صناعت بوده است، علی&zwnj;القاعده می&zwnj;بایست معمار گذشته طی سالیان و با تمرین و ممارست فراوان نوعی از تصمیم&zwnj;گیری و عمل&zwnj;گری را می&zwnj;آموخت که ملکه&zwnj;مدار و متکی بر اندیشه&zwnj;&zwnj;ای عملی ـ تجربی بود. با تکیه بر همین اندیشه بود که او در موقعیتی خاص، و برای رسیدن به هدفی خاص (مثلاً گنبدزنی بر فراز دهانۀ ستون&zwnj;های گنبدخانه یا تصمیم&zwnj;گیری دربارۀ موقعیت حیاط خانه&zwnj;ای در کاشان، یا تصمیم&zwnj;گیری دربارۀ چگونگی عمل&zwnj;آوردن خاک و آهک در زدن طاقی به&zwnj;خصوص، یا طرح&zwnj;انداختن شهری در دل کویر یا پای کوه و ... ) شیوه&zwnj;ای را برمی&zwnj;گزید و شیوه&zwnj;ای دیگر را فرو می&zwnj;نهاد.</p>
<p>حال فرض کنیم که مورخی چنین ملکه&zwnj;ای ندارد و از آن اندیشۀ عملی ـ تجربی بی&zwnj;بهره است. او دربارۀ عمل معمار چه می&zwnj;تواند بگوید؟ چگونه می&zwnj;تواند عملی را که از لحاظ طبیعت و سرشت معماری است، از بقیۀ اعمال آدمیان تشخیص دهد؟ او چگونه می&zwnj;تواند بفهمد که در خیال معمار، در لحظۀ تصمیم&zwnj;گیری چه گذشته است و قوۀ اندیشۀ او که طی سالیان از حاصل تجربۀ بی&zwnj;شمار موقعیتِ خاص پروده شده است، چگونه به عملی خاص &laquo;حکم&raquo; داده است؟ بی&zwnj;شک مورخ می&zwnj;توند صورت و چگونگی عمل معماری را بازگو کند و برخی از اصول نظری را که از راه مطالعه یا تجربه آموخته است، در کار معمار تشخیص دهد و بگوید که مثلاً چرا فلان اتاق را بزرگ گرفته است و بقیه را کوچک، چرا تا اینجا سنگ است و از آنجا به بعد خشت، یا سازمان اتاق&zwnj;ها و مکان&zwnj;ها (فضاها) چنین است و چنان نیست، چرا شاه&zwnj;نشین اینجاست و آنجا نیست و ... . اما تصمیم&zwnj;ها در معمای تک&zwnj;علتی نیست. معمار با یک تصمیم به چند خواسته پاسخ می&zwnj;دهد و مورخ حداکثر ممکن است به برخی از علل این تصمیم که با قواعد کلی تبیین&zwnj;پذیر است پاسخ دهد. حتی ممکن است مورخ معماری در تبیین &laquo;حکم&zwnj;ها و تصمیم&zwnj;های عاملان معماری مثلاً دربارۀ ابعاد تیر و ستون، به ابعاد دهانه و سازگاری مواد و مقاومت مصالح و بوم&zwnj;آوردی و روحیۀ فضا و خواسته&zwnj;های کارفرما و سنت ساخت&zwnj;وساز و علل اجتماعی و سیاسی و اقتصادی و فرهنگی مؤثر و ... اشاره کند. اگر مورخی چنین کند، آیا &laquo;همۀ&raquo; پرسش&zwnj;های ما را دربارۀ آن عمل پاسخ داده است و چنان می&zwnj;انگاریم که &laquo;عمل را فهمیده&zwnj;ایم&raquo;؟<br /><br />[۱] ابن&zwnj;خلدون، مقدمۀ ابن&zwnj;خلدون، ج۲، ص ۱۱۹۱.</p>
<p>[۲] همان، ص ۱۱۹۱ و ۱۱۹۲.</p>