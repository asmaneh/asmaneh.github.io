--- 
title: "دربارۀ کتاب «تاریخ مهندسی در دوره‌های باستان و میانه» نوشتۀ دونالد هیل" 
authors: taheri 
types: blog 
featured: false
featureImg: "/assets/img/posts/HXJNZ.jfif" 
slug: HXJNZ 
gallery: 
- image_path: "/assets/img/posts/HXJNZ.jfif" 
  title: "دربارۀ کتاب «تاریخ مهندسی در دوره‌های باستان و میانه» نوشتۀ دونالد هیل" 
 
--- 
<div>
<p>دونالد راتلج هیل (زادۀ ۱۹۲۲ و درگذشتۀ ۱۹۹۴) مهندسی انگلیسی بود و نیز مورخ تاریخ علم و فناوری. او را در غرب به&zwnj;لطف ترجمه&zwnj;اش از کتاب&nbsp;فی معرفة الحیل الهندسیه، نوشتۀ بدیع&zwnj;الزمان ابوالعز بن اسماعیل بن رزاز جَزَری (درگذشتۀ ۶۰۲ ه.ق.) و آثاری که در معرفی فناوری مسلمانان نوشته است می&zwnj;شناسند. دونالد هیل از سال ۱۹۴۱، وقتی که کمتر از ۲۰ سال سن داشت، در رستۀ &laquo;مهندسان سلطنتی&raquo; ارتش بریتانیا خدمت کرد. متعاقب مجروح&zwnj;شدنش، به انگلیس برگشت و در دانشگاه لندن مهندسی خواند و در سال ۱۹۴۹، در ۲۷سالگی، مهندس شد.</p>
<p>جالب اینکه پس از این به تحصیل رشتۀ تاریخ اسلام روی آورد و کارشناسی&zwnj;ارشد خودش را در سال ۱۹۶۴ از دانشگاه دورام و دکتری&zwnj;اش را در سال ۱۹۷۰ از دانشگاه لندن گرفت. همچنین او از همان اواخر دهۀ ۴۰، در شرکت&zwnj;های نفت عراق و لبنان و سوریه و قطر مهندسی می&zwnj;کرد و حتی پس از بازگشتش به انگلستان، تا سال ۱۹۸۴ که بازنشست شد، مهندس نفت شرکت&zwnj;های پتروشیمی انگلیسی بود. چه&zwnj;بسا حضور نسبتاً درازدامانش در کشورهای عربی حاشیۀ خلیجِ&zwnj;فارس اسباب علاقۀ او به فرهنگ و تاریخ اسلام را فراهم کرده باشد.</p>
<p>دونالد هیل نخستین کتابش را در سال ۱۹۸۴ نگاشت:&nbsp;تاریخ مهندسی در دوره&zwnj;های باستان و میانه.[1] دو سال بعد و در همکاری با احمد حسن، کتاب&nbsp;علم و مهندسی اسلامی&nbsp;را نگاشت که آن را نشر دانشگاه ادینبرا منتشر کرده است.[2] در سال ۱۹۹۳، همین نشر ادینبرا کتابی دیگر از او منتشر کرد که عنوانی مشابه با کتاب قبلی&zwnj;اش داشت:&nbsp;علم و مهندسی اسلامی.[3] دو اثر مهم ترجمه&zwnj;ای او یکی همان ترجمه&zwnj;اش از کتاب جزری است، کتاب&nbsp;فی معرفة الحیل الهندسیه،[4] و دیگری ترجمه&zwnj;اش از اثر بنوموسی،&nbsp;کتاب الحیل.[5]</p>
<p>گفتنی است که بعضی از آثار دونالد هیل پیش&zwnj;تر به فارسی هم برگردانده شده&zwnj;اند. برای مثال از میان مقاله&zwnj;هایش، مقالۀ &laquo;دستور ساخت ماشین فلوت&zwnj;زن از آپولونیس&raquo; را مترجم بهزاد کمالی به فارسی برگردانده که در شمارۀ ۲۰ مجلۀ آینۀ میراث (بهار ۱۳۸۲) چاپ شده است. همچنین مترجم شهرام زارع، مقالۀ &laquo;استخراج معدن در دورۀ اسلامی&raquo; را ترجمه کرده که مجلۀ باستان&zwnj;پژوهی، شمارۀ ۱۰ (زمستان ۱۳۸۱)، آن را به چاپ رسانده است. از میان کتاب&zwnj;هایش، کتاب فارسی&nbsp;تاریخ مصور تکنولوژی اسلامی&nbsp;ترجمۀ همان کتابی است که در سال ۱۹۸۶ با همکاری احمد حسن نوشته است. این کتاب را شرکت انتشارات علمی و فرهنگی در سال ۱۳۷۵ چاپ کرده و مترجم آن ناصر موفقیان است. دو سال بعد، اردشیر اشراقی که او را با ترجمه&zwnj;هایش در هنر و معماری اسلامی (همچون آثار رابرت هیلن&zwnj;براند و شیلا بلر و &laquo;دوریس برنس-ابوسیف&raquo;) می&zwnj;شناسیم، ترجمۀ دیگری از همین کتاب را &nbsp;با عنوان&nbsp;صنایع مسلمین&nbsp;نزد نشر قبله سپرد که در سال ۱۳۷۷ منتشر شد. &nbsp;همچنین در سال ۱۳۹۳، نشر جوانۀ رشد تهران ترجمۀ فارسی همان کتابی را منتشر کرده که دونالد هیل در سال ۱۹۹۳ نگاشته است، عنوان نسخۀ فارسی&nbsp;تاریخ تحلیلی علم و فناوری در جهان اسلام&nbsp;است که با ترجمۀ سعید رفعت&zwnj;جاه منتشر شده است.</p>
<p>نوشتۀ حاضر دربارۀ کتاب&nbsp;تاریخ مهندسی در دوره&zwnj;های باستان و میانه&nbsp;است. این کتاب سرجمع ۴۶۴ صفحه دارد و هدف از نگارش آن توضیح &laquo;دستاوردهای مهم مهندسی ساکنان اروپا و غربِ آسیا از ۶۰۰ پیش&zwnj;ازمیلاد تا ۱۴۵۰ میلادی&raquo; بوده است (۲۱). جملۀ مزبور از همان نگاه نخست، تهوّر نویسنده&zwnj;ای را می&zwnj;رساند که کتابی دربارۀ یک بازۀ زمانی دو هزاره&zwnj;ای و یک بازۀ جغرافیایی زیاده وسیع نگاشته است. هرچند هیل سعی کرده بیشتر بر غرب آسیا و اروپا و شمال آفریقا متمرکز باشد، اما توضیحات گاه&zwnj;وبیگاهی نیز دربارۀ هند و چین به کارش افزوده که درنتیجه، مقیاس جغرافیایی کار او بیش&zwnj;وکم به وسعت همۀ جهان متمدن دوره&zwnj;های باستان و میانه نزدیک شده است.</p>
<p>ازآنجاکه محدودۀ بررسی هیل زیاده وسیع بوده، ناگزیر از ذکر بعضی دستاوردهای مهندسی گذشته است. مثلاً اثری از فنون سلاح&zwnj;سازی در این کتاب نیست زیرا &laquo;خودش کتابی جداگانه طلب می&zwnj;کند&raquo; (۲۱). همچنین کتاب هیل، صرفاً ناظر بر جنبه&zwnj;های فنّی مهندسی است و عوامل اجتماعی و اقتصادی مرتبط با مهندسی را لحاظ نکرده است &laquo;مگر آنکه به کار فهم بهتر تحولات مهندسی آمده باشند&raquo;.</p>
<p>کتاب مزبور سه بخش و جمعاً دوازده فصل دارد. &laquo;مهندسی عمران&raquo;، &laquo;مهندسی مکانیک&raquo; و &laquo;فناوری&zwnj;های زیبا&raquo; (احتمالاً به&zwnj;تأسی از &laquo;هنرهای زیبا&raquo;) عنوان این سه بخش است که به نظر می&zwnj;رسد بیش از آنکه برآمده از فهمی تاریخی باشد، محصول درکی مدرن از شاخه&zwnj;های مختلف مهندسی است.</p>
<p><strong>۱. مقدمه</strong></p>
<p>در فصل اول، با عنوان &laquo;مقدمه&raquo;، گسترۀ زمانی و جغرافیایی بررسی تبیین می&zwnj;شود، هرچند نویسنده از گذر از مرزهای این محدوده در طول کتاب چندان ابایی نداشته است، و بعد اندکی دربارۀ کمبود منابع ناظر بر سده&zwnj;های میانه توضیح می&zwnj;دهد تا به قلّتی مشابه در منابع معطوف به ایران برسد. البته او توضیح مختصری دربارۀ گزارش علی&zwnj;بن&zwnj;حسین مسعودی، مؤلف&nbsp;التنبیه و الاشراف، از کتابی می&zwnj;دهد که فاتحان عرب در خزانۀ تخت&zwnj;جمشید می&zwnj;یابند و آن را به عربی برمی&zwnj;گردانند و به خلیفۀ اموی، هشام&zwnj;بن&zwnj;عبدالملک، تقدیم می&zwnj;کنند. البته هیچ نسخه&zwnj;ای از این کتاب باقی نمانده است اما به نظر می&zwnj;رسد بخشی از این کتاب دربارۀ پیشۀ ساختمان&zwnj;سازان و مهندسان بوده است. گفتۀ او دربارۀ این جمله&zwnj;ها در&nbsp;التنبیه و الاشراف&nbsp;است که &laquo;در سال سیصدوسوم در شهر استخر پارس به&zwnj;نزد یکی از بزرگ&zwnj;زادگان ایران کتابی بزرگ دیدم که از علوم و اخبار ملک و بناها و تدبیرهای ایرانیان مطالب فراوان داشت که چیزی از آن را در کتب دیگر چون خداینامه و آیین&zwnj;نامه و... ندیده بودم..&raquo; که فرض بر صحت محتوای آن، سندی دال بر کتابت و ثبت &laquo;تدبیرها&raquo;ی بنا و مُلک نزد ایرانیان در دورۀ پیشااسلامی بوده است.</p>
<p>هیل می&zwnj;گوید دانش جاری در دارالاسلام را اروپایی&zwnj;ها وام گرفتند و &laquo;هرچند هرگز آن&zwnj;طور که بایدوشاید معترف این وام&zwnj;ستانی نشده&zwnj;اند، در پیشرفت خود بسی مدیون اسلام و دیگر فرهنگ&zwnj;ها هستند&raquo; (۳۰). او اظهار امیدواری می&zwnj;کند که بعضی مطالب آمده در کتاب، تأکیدی شایسته بر این دِین اروپاییان به اسلام باشد. بعد از این و با اشاره&zwnj;ای به شهرهای پررونق و پرجمعیت اسلامی در قرون میانی اسلامی، هم&zwnj;زمان با قرون وسطی و حاکمیت مطلق مذهب در اروپا، تأکید می&zwnj;کند که اولاً این رونق منحصر به شهرهای پرآوازه مانند بغداد و قرطبه نبوده و ثانیاً همین رونق و جمعیت معلوم می&zwnj;دارد که فنون مهندسی در تأمین غذا و مدیریت منابع به&zwnj;حد کافی پیشرفته بوده که می&zwnj;توانسته از پس چنین جمعیت&zwnj;پذیری&zwnj;ای برآید.</p>
<p>فصل اول یعنی مقدمۀ کتاب &nbsp;سه بخش دارد، بخش اول شامل همین مطالبی بود که در چند پاراگراف قبلی ذکر شد. بخش دوم &laquo;مهندسان و اصحاب صناعت (پیشه&zwnj;وران)&raquo; است و بخش سوم &laquo;دربارۀ ابزارها&raquo;. او ذیل نسبت پیشه&zwnj;وران و مهندسان مطلبی دربارۀ سواد و دانش مهندسان می&zwnj;آورد. نویسنده می&zwnj;گوید تصور مدرن ما مبنی بر اینکه مهندس &laquo;دانشمندی&raquo; است که به دانش خویش جنبه&zwnj;ای عملکردی می&zwnj;دهد تا معاصران را بهره&zwnj;مند کند، پنداری است که بر مهندسان دورۀ پیشامدرن مطابقت ندارد. مهندسان قدیم باید توانایی&zwnj;ها و محدودیت&zwnj;های هریک از صانعان و اهل حِرف را می&zwnj;دانستند، ابزارها و ساختمایه&zwnj;های دردسترس را می&zwnj;شناختند و به قوت و ضعف هر یک آگاه می&zwnj;بودند، و نیز محدودیت&zwnj;های برآمده از خاک و آب&zwnj;وهوا را در طرح و تدبیرهایشان لحاظ می&zwnj;کردند. اما به&zwnj;صورتِ&zwnj;کلی می&zwnj;شود گفت که مهندسان پایه&zwnj;ای &laquo;علمی&raquo;، در معنای جدید آن، برای طراحی&zwnj;ها و تدبیرهای اجرایی&zwnj;شان نداشتند. تحلیل&zwnj;های ریاضی ابزارهای مهندسی تا پیش از سدۀ چهارم میلادی در یونان شکل نگرفته بود و بنابراین، کارهای مهندسان تا پیش از این هرگز نمی&zwnj;توانسته سربه&zwnj;سر نظری باشد (۳۱).</p>
<p>همچنین باید در نظر داشته باشیم که &laquo;صانعان و مهندسان غالباً بی&zwnj;سواد بوده&zwnj;اند، دستِ&zwnj;کم در این معنا که نمی&zwnj;توانسته&zwnj;اند از روی کتاب&zwnj;ها و رساله&zwnj;های نظری بخوانند و چیزی از آن&zwnj;ها بفهمند&raquo;. احتمالاً حتی ماسون&zwnj;های سده&zwnj;های میانه را هم بشود مشمول همین قاعده دانست و چنین گفت که آن&zwnj;ها &laquo;در خوشبینانه&zwnj;ترین حالت ممکن، از پس خواندن متون نگاشته&zwnj;شده به زبان&zwnj;های محلی برمی&zwnj;آمده&zwnj;اند، نه رساله&zwnj;های ریاضی و هندسی نگاشته&zwnj;شده به لاتین&raquo;. بنابراین &laquo;صناعت هندسه&raquo; نزد ماسون&zwnj;ها و مهندسان سده&zwnj;های میانه، صرفاً &laquo;قوّۀ فهم طراحی و درک مسائل ابزارهای مهندسی و ساختمان&zwnj;ها در قالب شکل&zwnj;ها و قاعده&zwnj;های کم&zwnj;شمار هندسی&raquo; بوده است. احتمالاً صحبت از خلاقیّت، در مفهوم امروزی آن، نزد آنان چندان مدخلیت نداشته جز اینکه &laquo;بااحتیاط و با رعایت موبه&zwnj;موی همۀ قاعده&zwnj;های از پیش تجویزشده، چند خط و نقطه را جابه&zwnj;جا می&zwnj;کرده&zwnj;اند&raquo; (۳۳).</p>
<p>هیل در ادامه توضیح می&zwnj;دهد که مهندسان ناگزیر قدر اندکی هندسه و حساب و مثلثات می&zwnj;دانستند. همچنین باید از خصیصه&zwnj;های ساخت&zwnj;مایه&zwnj;ها و رفتارهای مایعات و جامدات سر در می&zwnj;آوردند. مهندسان هر گاه با مسئله&zwnj;ای مواجه می&zwnj;شدند، همین اصول ابتدایی را به کار می&zwnj;گرفتند تا پاسخی مهندسی به آن بدهند. برای مثال فرض کنید که به مهندسی از سده&zwnj;های میانه ساخت یک پل را سفارش داده باشند. او باید بداند که &laquo;ستون&raquo;ها مانعی برای کشتی&zwnj;رانی هستند، ساختشان گران تمام می&zwnj;شود، و همچنین بیشتر از باقی بخش&zwnj;های پل مستعد خراب&zwnj;شدن هستند. جز این&zwnj;ها، مهندس باید بداند که اگر چفته&zwnj;های نیم&zwnj;گرد را برای دهانه&zwnj;های وسیع برگزیند، ارتفاع قوس زیاد می&zwnj;شود و بنابراین بهتر است از چفته&zwnj;های هلالی بهره ببرد (۳۴). نهایتاً بنا به همین قاعده&zwnj;های کلّی، عموماً برآمده از گنجۀ تجربه&zwnj;های پیشینی، پل را می&zwnj;ساختند. مهندسان باید دستی بر آتش سایر رشته&zwnj;ها هم می&zwnj;داشتند، درواقع این نوع همه&zwnj;فن&zwnj;حریف بودن نه فقط متعارف، بلکه گاه ضروری بود. بسیاری از مهندسان همچون ارشمیدس و بنوموسی (اخوان ثلاثه) سلاح هم می&zwnj;ساخته&zwnj;اند؛ چنان&zwnj;که معماران سده&zwnj;های میانه در انگلیس هم غالباً سلاح&zwnj;ساز بوده&zwnj;اند (۳۵تا۳۶).</p>
<p>دربارۀ جایگاه اجتماعی مهندسان، هیل می&zwnj;نویسد که هیچ نمی&zwnj;توان حکمی قطعی و همه&zwnj;شمول در&zwnj;این&zwnj;باره داد بلکه صرفاً می&zwnj;توان گفت که مهندس، صاحب صناعتی بوده که در فن خود به بالاترین مرتبه رسیده باشد. این امر برای نجاران و بنّایان و آهنگران و دیگران صاحبان صناعت محتمل بوده است (۳۷). همچنین او نکاتی کلی را هم دربارۀ منابع دردسترس برای چنین بررسی&zwnj;ای نام می&zwnj;برد و می&zwnj;گوید که در تاریخ اسلام رساله&zwnj;های مختص محتسبان منابعی غنی برای فهم جایگاه و کار اهل حرفه در دارالاسلام است و بااین&zwnj;همه ازآنجاکه ارتباط زیادی بین مهندسان با سایران صنعتگران نبوده است، سخت بتوان از رسالههای حسبه چیزی دربارۀ مهندسان بیرون کشید (۳۷تا۳۸). بخش بعدی این فصل توضیحی سه چهار صفحه&zwnj;ای دربارۀ مصطلح&zwnj;ترین و شناخته&zwnj;شده&zwnj;ترین ابزارهای مهندسی است که البته زیاده مختصر و زیاده کلّی است.</p>
<p>عنوان بخش اول کتاب، &laquo;مهندسی عمران&raquo; است که شش فصل دارد: &laquo;آبیاری و آب&zwnj;اندازی&raquo;، &laquo;سدسازی&raquo;، &laquo;پل&zwnj;سازی&raquo;، &laquo;جاده&zwnj;سازی&raquo;، &laquo;ساختمان&zwnj;سازی&raquo;، &laquo;مساحی&raquo;.</p>
<p><strong>۲. آبیاری و آب&zwnj;اندازی</strong></p>
<p>در فصل مربوط به آب&zwnj;اندازی، نویسنده خاطرنشان می&zwnj;کند که فنون آب&zwnj;اندازی برای کشاورزی دست&zwnj;کم از مصر و بین&zwnj;النهرین باستان وجود داشته است و &laquo;تردیدی نیست که فنون آبیاری دوره&zwnj;های یونان و روم باستان، ساسانی، و اسلامی بر پایۀ همان نظام&zwnj;های متقدم بنا شده بودند. بنابراین فارغ از ابداع چند ابزار جدید برای آب&zwnj;کِشی از چاه&zwnj;ها و نیز آب&zwnj;رسانی، که هرگز دستاوردهای کم&zwnj;اهمیتی نیستند، نمی&zwnj;توان گفت که در این دوره&zwnj;ها به گنجینۀ فنون آب&zwnj;اندازی مصریان و بین&zwnj;النهریان چیز زیادی اضافه شده است&raquo; (۴۹تا۵۰). البته نویسنده در ادامه می&zwnj;گوید که می&zwnj;توان این قضیه را از زاویه&zwnj;ای دیگر هم دید: از آنجا که مسئله&zwnj;های پیشِ روی کشاورزان و مردم از همان دوران مصر و بین&zwnj;النهرین باستان، چندان تغییر نکرده بود، بنابراین ثبات فنون مهندسی در این عرصه چندان عجیب نیست و حتی &laquo;ارزیابی حرفۀ مهندسی صرفاً براساس شمار ابداعات مهندسی معادل درک اساساً نادرستِ ماهیّت مهندسی است&raquo; (۵۰). او در ادامه انواع سیستم&zwnj;های آبیاری در جهان پیشامدرن را می&zwnj;شمارد و می&zwnj;گوید که دانش ما از آیباری بین&zwnj;النهرین و مصر بسی بیشتر از دانش ما از آبیاری دو تمدن ساسانی و هلنی است، زیرا داده&zwnj;های دردسترس ما از این دو تمدن اخیر به&zwnj;مراتب کمتر است. حتی دربارۀ ساسانیان، از هلنی&zwnj;ها هم کمتر می&zwnj;دانیم زیرا از دورۀ هلنی دستِ&zwnj;کم هزاران پاپیروس دربارۀ مالیات&zwnj;بندی و کاربری زمین&zwnj;ها بر جای مانده است که کمک بسیاری به دانش ما کرده&zwnj;اند (۵۳).</p>
<p>نویسنده در چند صفحۀ بعدی به اثر نظام آبیاری مسلمانان، که خود برگرفته از ساسانیان بود، در سیستم&zwnj;های آبیاری اسپانیا می&zwnj;پردازد، همان&zwnj;که بعدها به مبنای پیشرفت&zwnj;های اروپاییان در این امر انجامید. ازقرارمعلوم اروپاییان توجهی قابلِ&zwnj;قبول به این وجه از تاریخ اسپانیا کرده&zwnj;اند اما به&zwnj;تعبیر نویسنده، از باقی جهانِ&zwnj;اسلام چشم پوشیده&zwnj;اند (۵۷). نویسنده می&zwnj;گوید از دورۀ عباسیان تاریخ اسلام آن&zwnj;قدر منبع دربارۀ آبیاری برجای مانده است &laquo;که می&zwnj;شود کتابی تنها دربارۀ نظام آبیاری مسلمانان در عراق نوشت&raquo; (۵۷). او این کار را نکرده است اما صرفاً خلاصه&zwnj;وار دربارۀ عراق توضیحاتی می&zwnj;دهد که از شاهان ساسانی و تدبیرهای مهندسان آنان در مهار دجله و فرات آغاز می&zwnj;شود و با اصلاحات مسلمانان در اصول همان سازوکار آب&zwnj;رسانی ادامه می&zwnj;یابد (۵۸تا۶۳) سپس متن کتاب بر نظام آب&zwnj;رسانی باقی نواحی متمدن دنیا متمرکز می&zwnj;شود، از بیت&zwnj;المقدس (که به&zwnj;تعبیر نویسنده قدیمی&zwnj;ترین دستگاه آب&zwnj;رسانی و البته مفصل&zwnj;ترین آن&zwnj;ها در یک شهر باستانی را از حدود ۱۰۰۰ سال پیش&zwnj;ازمیلاد در خود جای داده است) تا ساخته&zwnj;های آشوریان در ۷۰۳ پیش&zwnj;ازمیلاد و یونانیان در ۲۰۰ پیش&zwnj;ازمیلاد و رومیان (۶۵تا۷۳).</p>
<p>از صفحۀ ۷۴ نویسنده شرحی از قنات&zwnj;ها را می&zwnj;آغازد که البته برای مخاطب ایرانی، آن هم کسی که چندین دهه بعد از نگارش کتاب می&zwnj;زید و به انبوه آثار منتشرشده دربارۀ قنات دسترسی دارد، چندان بدیع نیست. نویسنده قنات را &laquo;یکی از موفق&zwnj;ترین ابداعات بشر&raquo; معرفی می&zwnj;کند که &laquo;برای بیش از ۲۵۰۰ سال مورد استفادۀ مستمر بوده است&raquo; (۷۷تا۷۸). از صفحۀ ۷۹ توضیحاتی دربارۀ سیستم&zwnj;های آب&zwnj;رسانی رومی&zwnj;ها آغاز می&zwnj;شود که ده صفحه به طول می&zwnj;انجامد تا به &laquo;آثار هیدرولیکی جهانِ&zwnj;اسلام&raquo; برسد: توضیحاتی کلّی دربارۀ شماری از فنون و تأسیسات آبیاری و آب&zwnj;رسانی.</p>
<p><strong>۳. سدسازی</strong></p>
<p>این فصل از کتاب به سدسازی می&zwnj;پردازد و تصریح می&zwnj;کند که محاسبات سازه&zwnj;ای و تحلیل&zwnj;های ریاضی نیروهای مؤثر بر سدها بر مهندسان متقدم ناشناخته بوده است. این مهندسان بر پایۀ تجربه&zwnj;های اندوخته در گنجینۀ دانش سدسازی جامعه کار می&zwnj;کردند (۹۹).</p>
<p>از مهم&zwnj;ترین مراحل ساخت سد، تعیین مکان مناسب برای ساخت آن بوده است. وقتی که مکان سد را برمی&zwnj;گزیدند، به&zwnj;تبع ارتفاع سد را معیّن می&zwnj;داشتند. برای چنین کاری، برداشت و مسّاحی نسبتاً دقیقی از محیط مورد نیاز بوده است. مهندسان دو معیار اصلی را مدّنظر قرار می&zwnj;دادند: ارتفاع سد و وسعت سازۀ هیدرولیکی منظورشده. این سازۀ آبی، چه برای آبیاری بوده چه برای ذخیرۀ آب چه برای هر دو این&zwnj;ها، بیش از همه چیز بر وزنِ خود متکی بوده است، به&zwnj;همین&zwnj;دلیل ارتفاع سد نقشی اساسی در تعیین ابعاد و وسعت سازه داشته است. بااین&zwnj;همه عوامل دیگری هم در تعیین ارتفاع سد مؤثر بوده&zwnj;اند: شرایط هیدرولیکی محلی، توپوگرافی، ضریب امنیت، و ساختمایه&zwnj;های دردسترس (۱۰۰).</p>
<p>گویا شواهد قدیمی&zwnj;ترین سد، از مصر باستان و بین ۲۹۵۰ تا ۲۷۵۰ سال قبل از میلاد مسیح برجای مانده است. این سد را اینک با عنوان &laquo;سد الکفاره&raquo; می&zwnj;شناسند و بقایایی از آن هنوز موجود است (۱۰۲). از سدسازی در بین&zwnj;النهرین تا پیش از ۱۰۰۰ قبل&zwnj;ازمیلاد خبر چندانی نیست، باری از آنجا که سدها از ملزومات اساسی آبیاری بوده&zwnj;اند، در حدود ۱۷۵۰ ق.م سدی بر دجله وجود داشته است (۱۰۳).&zwnj; شاه آشوریان سناخریب هم چند سد بین ۷۰۳ تا ۶۹۰ ق.م ساخته است (۱۰۳). از شکوهمندترین سدهای تاریخی، چه&zwnj;بسا یگانه سد جنوب شبه&zwnj;جزیرۀ عربستان، سد مأرب است که در دورۀ سلطنت سبا، حدود ۷۵۰ ق.م، ساخته شده است (۱۰۴تا۱۰۵).</p>
<p>چند صفحۀ بعدی دربارۀ سدسازی در دورۀ روم باستان است و سپس به &laquo;بیزانس و ایران&raquo; می&zwnj;رسد: &laquo;سدسازی در ایران تاریخی پرپیشینه دارد. هخامنشیان در سدۀ ششم پیش&zwnj;ازمیلاد چندین سد بر رود کُر ساخته بودند که شاخه&zwnj;ای از آن از پارسه می&zwnj;گذشت و زمین&zwnj;های مجاور را آبیاری می&zwnj;کرد. تردیدی نباید داشت که بعضی از سدهای اینک پابرجا بر رود کُر، ریشه&zwnj;ای هخامنشی دارند. جانشیینان اسکندر بزرگ چندان دستاوردی برای مهندسی نداشتند اما بعد از آنکه اردشیر سلسلۀ ساسانیان را بنیان گذاشت (در ۲۲۶ میلادی)، فعالیت&zwnj;های عمرانی رشدی چشمگیر یافت. جنگ&zwnj;های ساسانیان پرشمار بود اما در یکی از آن&zwnj;ها، والرین امپراتور روم به&zwnj;همراه ۷۰۰۰ سربازش اسیر ارتش شاه ساسانی شاپور اول شدند. اسیران را به شوشتر بردند و مهار آب کارون را به آن&zwnj;ها محول کردند&raquo; (۱۱۱). موفقیت سازه&zwnj;های آبی شوشتر به ساخت نمونه&zwnj;های مشابهی در دیگر نقاط انجامید. یکی از آن&zwnj;ها سد اهواز بود که گفته&zwnj;اند که اگر این سد نمی&zwnj;بود، اهواز هرگز مسکونی نمی&zwnj;شد و رودخانه&zwnj;های آن بی&zwnj;استفاده می&zwnj;ماند (۱۱۲تا۱۱۳).</p>
<p>تقریباً همۀ سدهایی که تاکنون اسمشان آمد، از نیمه&zwnj;های سدۀ هشتم میلادی تحت کنترل مسلمانان درآمدند. بنابراین مسلمانان نمونه&zwnj;های بسیاری برای الگوگیری داشتند و &laquo;به&zwnj;رغم آنچه شماری از مورخان گفته&zwnj;اند، فعالیت&zwnj;های مهندسی، ازجمله سدسازی، هرگز در دورۀ اسلامی کم&zwnj;رونق نشد&raquo; (۱۱۳). نویسنده می&zwnj;نویسد که &laquo;مسلمانان سدهای بسیاری نیز در ایران ساختند، ازجملۀ این سدها یکی آن بود که به سازه&zwnj;های شوشتر اضافه شد و دیگری بند امیر بود که به&zwnj;دست شاه بوییان، عضدالدوله، ساخته شد&raquo; (۱۱۳). همچنین آنان چندین سد در جنوب اسپانیا ساختند؛ مثلاً در والنسیا &nbsp;(مدینة التراب) چند سد کم&zwnj;ارتفاع ساخته&zwnj;اند یا در مورسیا (مورسیه) که سدهای کوتاه&zwnj;قامت پاسخ&zwnj;گوی ایجاب توپوگرافی منطقه نبود، یک سد بلندقامت ساخته شد. این فصل از کتاب با توضیح چند سد تاریخی در اروپا به پایان می رسد.</p>
<p><strong>۴. پل&zwnj;سازی</strong></p>
<p>فصل پل&zwnj;سازی کتاب حاضر، فصل کم&zwnj;مایه&zwnj;تر از باقی کتاب است که با توضیحی از چهار نوع پل&zwnj;سازی در سرتاسر دنیا آغاز می&zwnj;شود &laquo;که فقط سه تا از آن&zwnj;ها در مهندسی دوره&zwnj;های باستان و میانی غرب آسیا و اروپا اهمیت دارند: پل&zwnj;های مسطح، پل&zwnj;های قوسی، و پل&zwnj;های معلق&raquo; (۱۲۲). توضیح تاریخچۀ مختصری از هرکدام از این انواع صفحه&zwnj;های بعدی کتاب را به خود اختصاص می&zwnj;دهد که عموماً در منابع دیگر موجود است. چند ارجاع به متون تاریخی از جمله ابن&zwnj;حوقل و قزوینی هم در این بخش وجود دارد که چونان سندی برای وجود بعضی انواع پل&zwnj;ها در ایران عرضه شده است.</p>
<p>فصل پل&zwnj;سازی بیان کلیّاتی دربارۀ انواع پل&zwnj;هاست و اینکه جزئیات اجرایی و سازه&zwnj;ای هریک از آن&zwnj;ها به چه نحو بوده است. تاریخ دقیقی از هر نوع پل عرضه نشده و به نظر می&zwnj;رسد جای استفاده از منابع بیشتر، چه منابع مکتوب چه سازه&zwnj;های برجای&zwnj;مانده، در این فصل خالی است.</p>
<p><strong>۵. جاده&zwnj;سازی</strong></p>
<p>فصل جاده&zwnj;سازی کتاب تاریخ مهندسی در دوره&zwnj;های باستان و میانه با این جمله آغاز می&zwnj;شود که &laquo;وقتی یک مورّخِ حوزۀ مهندسی به سراغ تاریخ جاده&zwnj;ها می&zwnj;رود به&zwnj;سرعت متوجه مسئله&zwnj;ای غریب می&zwnj;شود&zwnj;: بین همۀ جوامع و تمدن&zwnj;هایی که در غرب آسیا و اروپا، از دورۀ باستان تا سدۀ نوزدهم، وجود داشته&zwnj;اند تنها رومی&zwnj;ها بودند که شبکۀ حمل&zwnj;ونقلی حساب&zwnj;شده، سنگ&zwnj;ریزی&zwnj;شده و زهکشی&zwnj;شده داشتند&raquo; (۱۴۳). باقی جوامع از چنین شبکه&zwnj;ای از جاده&zwnj;ها بهره&zwnj;مند نبودند، بلکه می&zwnj;توان گفت آن&zwnj;ها صرفاً &laquo;مسیر&zwnj;های ارتباطی&raquo; داشتند.</p>
<p>نویسنده در مقام توجیه خلأ جاده&zwnj;سازی در دارالاسلام می&zwnj;گوید که جاده&zwnj;سازی&zwnj;های گسترده در جهانِ&zwnj;اسلام آن&zwnj;قدرها ضروری نبود و بخشی از این امر را متأثر از عوارض زمین و بخشی را برآمده از استفادۀ مسلمانان از شتر می&zwnj;داند (۱۴۳). مسلمانان بجای جاده، مسیرهایی داشتند که با کاروانسراها، آب&zwnj;انبارها، نگهبانی&zwnj;ها و... مجهز شده بود. او می&zwnj;گوید &laquo;اگر صرفاً به جنبه&zwnj;های فنّی جاده&zwnj;سازی توجه کنیم، ناگزیر به این نتیجه می&zwnj;رسیم که فقط رومی&zwnj;ها توجهی جدی به ارتباطات داشتند، باری این گزاره&zwnj;ای آشکارا نادرست است. بنابراین فقط در این بخش از پرداختنِ صرف به جنبه&zwnj;های فنّی جاده&zwnj;سازی خودداری کرده&zwnj;ام تا دربارۀ مفهوم کلّی&zwnj;تر ارتباطات بنویسم&raquo; (۱۴۴).</p>
<p>سپس او دربارۀ قلمرو ایران در دورۀ هخامنشی و ساسانی توضیح می&zwnj;دهد و مطالبی دربارۀ راه شاهی در دورۀ هخامنشی، نظام چاپارهای عصر هخامنشی و بعدتر ساسانی می&zwnj;آورد: &laquo;تردیدی نیست که این مسیرها، "جاده" در معنایی که امروزه از این کلمه می&zwnj;فهمیم، نبودند. بلکه این مسیرها صرفاً نشانه&zwnj;هایی بودند که آسان&zwnj;ترین راه را نشان می&zwnj;دادند. شاید چندین پل بر تقاطع&zwnj;های پراهمیت&zwnj;تر زده بودند اما گذر از قسمت&zwnj;های کم&zwnj;عمق رودخانه&zwnj;ها اولویت اصلی مسافران بوده است&raquo; (۱۴۶). تقریباً ده صفحۀ بعدی کتاب دربارۀ جاده&zwnj;سازی در دوره&zwnj;های یونان و روم باستان است و توضیحی مفصل از مهندسی راه&zwnj;سازی در دورۀ روم به&zwnj;همراه چند برش از جاده&zwnj;های رومی ارائه شده است. این صفحه&zwnj;ها اطلاعات مناسب و موجزی دربارۀ جاده&zwnj;سازی رومی&zwnj;ها در اختیار می&zwnj;گذارند.</p>
<p>عنوان بخش بعدی &laquo;ارتباط زمینی در اسلام&raquo; است که با توضیحی دربارۀ شتر جماز آغاز می&zwnj;شود. در این بخش نویسنده سعی دارد اثبات کند که گرچه در جهانِ اسلام خبر چندانی از جاده&zwnj;های زهکشی&zwnj;شده و سنگ&zwnj;ریزی&zwnj;شده نبوده است، اما ارتباطات مسلمانان جاری و مستمر بوده و از این لحاظ خرده&zwnj;ای بر آنان نباید گرفت. گویا قدیمی&zwnj;ترین شاهد بهره&zwnj;وری از این شترها برای مسافرت، در عهد عتیق آمده است.&nbsp;همچنین شواهد پرشماری از&nbsp;دوران باستان مبنی بر استفادۀ مردم سرزمین&zwnj;های عربستان، مصر، شمال آفریقا، شام، عراق، و بخش&zwnj;های از ایران و آسیای صغیر از شترهای جماز وجود دارد (۱۵۵). در هزارۀ سوم پیش&zwnj;ازمیلاد در شمال ایران از شتر باختری یا همان شتر دوکوهانه استفاده می&zwnj;شده است؛ از آن زمان به بعد استفاده از شتر دوکوهانه در باقی بخش&zwnj;های ایران، آسیای مرکزی، چین، شمال هندوستان، و شمال بین&zwnj;النهرین رواج می&zwnj;یابد. به&zwnj;صورت&zwnj;کلی می&zwnj;شود گفت که در نواحی عرب&zwnj;زبان دارالاسلام بیشتر از شتر جماز یا همان شتر تک&zwnj;کوهانه، بهره می&zwnj;برده&zwnj;اند که سازگاری بیشتری با اقلیم گرم و خشک و پیمودن مسافت&zwnj;های طولانی دارد (۱۵۵).</p>
<p>هیل بیان می&zwnj;کند که استفاده از وسیله&zwnj;های حمل&zwnj;ونقل چرخ&zwnj;دار در جهانِ&zwnj;اسلام کم&zwnj;رونق بوده است. حتی وقتی اسپانیا را از مسلمانان پس گرفتند، مجبور شدند که خیابان&zwnj;هایش را تغییر دهند تا بتوان از روی آن&zwnj;ها کالسکه و چرخ عبور داد (۱۵۶). شتر، خر، قاطر، و اسب معمول&zwnj;ترین وسایل حمل&zwnj;ونقل در جهان&zwnj;اسلام بوده&zwnj;اند؛ خصوصاً از سدۀ هفتم میلادی که رکاب اسب ابداع شد، اسب&zwnj;ها به وسیله&zwnj;ای درخور برای جابجایی بدل شدند. &laquo;گفتنی است که در بسیاری از نواحی دارالاسلام، مثلاً نواحی کویری خاورمیانه و شمال آفریقا، شتر جماز یگانه وسیلۀ ممکن حمل&zwnj;ونقل بوده است و دستِ&zwnj;کم تا زمان اختراع وسایل نقلیۀ موتوری، نمی&zwnj;شد از چیز دیگری برای گذر از این مناطق استفاده کرد&raquo; (۱۵۶). این فصل از کتاب نیز با دو سه صفحه توضیح مختصر دربارۀ ارتباط زمینی در اروپای سده&zwnj;های میانه به پایان می رسد.</p>
<p><strong>۶. ساختمان&zwnj;سازی</strong></p>
<p>فصل ششم کتاب دربارۀ ساختمان&zwnj;سازی است. مؤلف می&zwnj;گوید که برای پوشش&zwnj;دادن گسترۀ زمانی و جغرافیایی وسیع مدنظر، ناگزیر از همۀ تفاوت&zwnj;های سبکی چشم&zwnj;پوشی کرده است. او با ذکر تفاوت&zwnj;های عمومی ساختمان&zwnj;سازی یونانی&zwnj;ها و رومی&zwnj;ها و مسلمانان آغاز می&zwnj;کند و سپس قدری دربارۀ چفتۀ نیم&zwnj;گرد و شناخته&zwnj;شده&zwnj;بودنش در ایران و مصر می&zwnj;گوید. در صفحه&zwnj;های بعدی کتاب تمرکز بر شیوه&zwnj;های ساختمان&zwnj;سازی و چند گونه&zwnj;بنا همچون مسجدهاست که &laquo;از لحاظ سازه&zwnj;ای به معماری سبک رومانسک شبیه هستند، هرچند ظاهری آشکارا متمایز دارند&raquo;. بعد به ساختمایه&zwnj;های متعارف در این نواحی می&zwnj;پردازد: آجر، سنگ، ملاط، الوار، کاهگل، و فلز. توضیح او دربارۀ این ساختمایه&zwnj;ها هم توضیحی کلّی و سطحی است که چندان توجه خوانندۀ امروزی را برنمی&zwnj;انگیزد.</p>
<p>بخش بعدی شامل چند پاراگراف کلّی و مختصر دربارۀ شیوه&zwnj;های ساخت است که اطلاعاتی عمومی دربارۀ جهان اسلام و اروپا را در بر دارد. نویسنده دربارۀ &laquo;اجرای ساختمان&raquo; می&zwnj;گوید که در زمانۀ جدید مدیران پروژه، معماران، نقشه&zwnj;برداران و مهندسان سازه و تأسیسات و دیگر عاملان ساختمان همگی باید در قالبی معیّن با هم همکاری کنند؛ اما در دوران میانه نیازی به چنین قالبی نبوده است زیرا همۀ نقش&zwnj;های پیش&zwnj;گفته را &laquo;مهندس&raquo; ایفا می&zwnj;کرده است. به&zwnj;تعبیر او فعالیت&zwnj;های معمول یک مهندس سده&zwnj;های میانه و پیش از آن، در چهار دستۀ کلی جای می&zwnj;گرفته است: &laquo;معمار یا طراح ساختمان، ناظر فنّی ساخت&zwnj;وساز، مقاطعه&zwnj;کار ساختمان، مدیر پروژه&raquo; (۱۹۳). او می&zwnj;نویسد &laquo;تحصیلات و فن&zwnj;آموزی مهندسان سده&zwnj;های میانه با تحصیلات امروزی متفاوت بوده است. اگرچه ماسون&zwnj;ها/مهندسان بی&zwnj;سواد نبوده&zwnj;اند اما دانششان در ریاضی و طراحی معماری را از راه کتاب&zwnj;خوانی به دست نمی&zwnj;آورده&zwnj;اند. درعوض در نظامی استادشاگردی و تحت نظارت استادانی باتجربه و ماهر، درس می&zwnj;گرفتند [...]. به&zwnj; همین سبب بوده که به&zwnj;ندرت خلاقیت&zwnj;هایی بنیادین در طرح&zwnj;های سده&zwnj;های میانه مشاهده می&zwnj;شود&raquo; (۱۹۳تا۱۹۴).</p>
<p>در نهایت، نویسنده مقایسه&zwnj;ای بین معماران در دورۀ مدرن با معمارمهندسان سده&zwnj;های میانه می&zwnj;کند و می&zwnj;گوید بسیاری از وجوه این دو با هم متفاوت است. &laquo;گاهی معمارمهندسان طرحی می&zwnj;کشیدند، اما این طرح&zwnj;ها تصویرهایی دوبعدی از صورت نهایی بنا بوده تا کارفرما بتواند تصوّری از بنا به دست آورد. بنابراین هدف از این طرح&zwnj;ریزی&zwnj;ها انتقال طرح معمار به بنّایان نبوده بلکه یگانه راه انتقال طرح، نظارت دائمی خودِ معمار بر روند ساخت&zwnj;و&zwnj;ساز بوده است. نخستین وظیفۀ او این بوده که محدودۀ طبقۀ همکف بنا را تعیین کند و نظارتی دقیق بر روند آماده&zwnj;سازی محوطۀ ساخت داشته باشد. در روند پیاده&zwnj;کردن نقشه، از طناب، ریسمان، دیرک چوبی و آهک برای نشان&zwnj;گذاری محدودۀ ساختمان و خطوط پی بنا برای دیوارهای داخلی و ستون&zwnj;ها استفاده می&zwnj;شده است.&raquo; (۱۹۵).</p>
<p>فصل ششم این کتاب هم همچون فصل پل&zwnj;سازی آن، چندان چنگی به دل نمی&zwnj;زند. البته باید به نویسنده حق داد که محدودۀ &laquo;جنبه&zwnj;های فنّی&raquo; مهندسی &nbsp;محدوده&zwnj;ای پرمخاطره است و وقتی چندین هزاره و چندین تمدن را مدنظر بگیریم، ناگزیر روایتی سطحی و بعضاً تکراری عرضه خواهیم کرد. جنبه&zwnj;های فنّی و مهندسی ساختمان&zwnj;سازی و پل&zwnj;سازی آن&zwnj;قدرها ظرافت دارد که صرفِ پل&zwnj;سازی در خوزستان را بشود کتابی کامل کرد. البته در این فصل حتی گزاره&zwnj;های معطوف به آموزش و دانش مهندسان و همچنین نحوۀ مراوده&zwnj;هایشان با کارفرمایان هم جای کار و تفصیل بیشتری داشت.</p>
<p><strong>۷. مسّاحی</strong></p>
<p>فنون مسّاحی برای همۀ ساخت&zwnj;وسازهایی که در فصل&zwnj;های قبلی شرح داده شد، ضروری است: &laquo;برای مسطح&zwnj;سازی آبراه&zwnj;ها و قنات&zwnj;ها و نقب&zwnj;ها، تراز کردن سدها و پل&zwnj;ها، مسطح&zwnj;سازی و هم&zwnj;ترازی جاده&zwnj;ها، شالودۀ ساختمان&zwnj;ها، و طرح&zwnj;ریزی دیوارها و ستون&zwnj;ها.&raquo; (۲۰۰). این مقدمۀ کوتاه به&zwnj;همراه چند جملۀ دیگر دربارۀ مثلث&zwnj;بندی و... در مسّاحی به بخش &laquo;ابزارها و تکنیک&zwnj;ها&raquo; می&zwnj;رسد که در آن به فنون مسّاحی پرداخته می&zwnj;شود.</p>
<p>به&zwnj;عقیدۀ نویسنده &laquo;اکثر اطلاعات ما دربارۀ ابزارهای مسّاحی و دربارۀ خودِ مسّاحی برآمده از منابع رومی و اسلامی است. اما می&zwnj;توانیم استنباط کنیم که سنت مسّاحی از دورانی کهن&zwnj;تر تا دورۀ یونانیان نیز مستحکم و جاری بوده است [...] بنابراین همچون دیگر زمینه&zwnj;ها، در زمینۀ مسّاحی هم آنچه رومیان کردند آمیختن ویژگی&zwnj;هایی از مصر و اتروریا و یونان برای برساخت نظام مسّاحی مشخص خودشان بوده است &raquo; (۲۰۱).</p>
<p>در ادامه چند پاراگراف دربارۀ دو سه ابزار مسّاحی همچون شاغول می&zwnj;آید و سپس، توضیحی عمومی دربارۀ مثلث&zwnj;بندی و اندازه&zwnj;گیری. پیرو این دو بخش، توضیحاتی دربارۀ قبله&zwnj;یابی در سنت اسلامی می&zwnj;آید و بخش اول کتاب با همین چند پاراگراف به پایان می&zwnj;رسد و بخش بعدی با عنوان &laquo;مهندسی مکانیک (حیل)&raquo; از صفحۀ ۲۱۵ آغاز می&zwnj;شود.</p>
<p>بخش دوم: مهندسی مکانیک</p>
<p><strong>۸. ماشین&zwnj;آلات آب&zwnj;رسانی</strong></p>
<p>بخش دوم کتاب تاریخ مهندسی در دوره&zwnj;های باستان و میانه ناظر بر مهندسی مکانیک است. این مهندسی مکانیک را نویسندگان دورۀ اسلامی &laquo;صناعت حیل&raquo; می&zwnj;نامیدند. در فصل هشتم این بخش، نویسنده توضیحی دربارۀ ابزارها و ماشین&zwnj;آلات آب&zwnj;رسانی می&zwnj;دهد و همانند فصل دوم، گذری به مهندس نامدار مسلمانان اسماعیل جزری دارد. نویسنده تصریح می&zwnj;کند که تاریخ و خاستگاه این ابزارها با قدری تردید و کم&zwnj;وکاست اطلاعات همراه هست که ازجملۀ دلایل این ناآگاهی&zwnj;مان یکی کمبود نوشته&zwnj;های ناظر بر سده&zwnj;های ۴۵۰ تا ۷۰۰ میلادی و دیگر ندرت منابع دربارۀ ساسانیان و بیزانسیان است (۲۱۸).</p>
<p>ویترویوس در آن رسالۀ مشهورش بسیاری از ماشین&zwnj;های متعارف در محدودۀ شناختی خودش را توصیف کرده است اما این توصیف&zwnj;ها نه از تاریخ و مکان ابداع این دستگاه&zwnj;ها چیزی به ما می&zwnj;گوید نه حتی از اصالتاً رومی یا یونانی بودن آن&zwnj;ها. دونالد هیل در ادامه شماری از ماشین&zwnj;های متعارف در این سده&zwnj;ها را معرفی می&zwnj;کند، ازجمله ناعوره (چرخ آب&zwnj;کشی از چاه) و گاوچاه و شادوف و ساقیه (چرخ فارسی) و... . سپس هر یک از این ابزارها را به&zwnj;همراه تاریخ مختصری از کارکرد و ساخت و عملکرد آن&zwnj;ها توضیح می&zwnj;دهد. جزئیات هر یک از این دستگاه&zwnj;ها با استفاده از چند تصویر نشان داده شده و دربارۀ بعضی از آن&zwnj;ها هم ارجاعاتی به متون تاریخی آمده است؛ مثلاً ذکر حیرت مقدسی از شمار ناعوره&zwnj;های ایران، ازجمله آنکه در بند امیر ساخته بود (۲۴۰). تقریباً همۀ این فصل به توضیح همین ابزارها می&zwnj;گذرد.</p>
<p>ذکر ابزارهای و ماشین&zwnj;های آب&zwnj;رسانی در این فصل آن&zwnj;قدرها پرلطف نیست، چه در رساله&zwnj;های ویترویوس و اسماعیل جزری و بنوموسی و... هم دقیقاً همین مطالب آمده است و چه&zwnj;بسا تفصیل و تنوع بیشتری هم داشته باشد. باری بر نویسنده نمی&zwnj;توان خرده گرفت چه قرار بود صرفاً بر جنبه&zwnj;های فنّی متمرکز باشد.</p>
<p><strong>۹. نیروی باد و آب</strong></p>
<p>فصل نهم کتاب دربارۀ نیروی باد و آب است. نیروی آب برای بیش از دوهزار سال راه&zwnj;انداز امور صنعتی جوامع بوده است اما بعضی مورخان، نظر به کمبود منابع، گفته&zwnj;اند که مسلمانان توجه چندانی به نیروی آب نداشته&zwnj;اند و حتی بعضی از آن&zwnj;ها فرضیه&zwnj;هایی یا دلیل&zwnj;هایی برای این کمبود رغبت عرضه کرده&zwnj;اند. نویسندۀ کتاب با نظر آنان هیچ موافق نیست و اتفاقاً مسلمانان را متوجه اهمیت آب و کاربر جدّی نیروی آب دانسته است (۲۶۴).</p>
<p>چند صفحۀ بعدی به توضیح چرخ آبی (دولاب) اختصاص دارد و چند نمونه از این چرخ&zwnj;ها را با رسم شکل توضیح می&zwnj;دهد. نیز اشاره می&zwnj;کند که بنوموسی در کتابشان چرخ&zwnj;های آبی را توضیح داده&zwnj;اند و از همین نتیجه می&zwnj;گیرد که &laquo;وقتی چنین چیزی را در چنین کتابی شرح داده&zwnj;اند، چنین نتیجه&zwnj;گیری&zwnj;ای منطقی به نظر می&zwnj;رسد که این چرخ&zwnj;ها مورد استفادۀ روزمرۀ مردم خاورمیانه در سدۀ هشتم میلادی یا حتی زودتر از این بوده است&raquo; (۲۷۲).</p>
<p>در ادامه نویسنده بر آسیاب&zwnj;ها متمرکز می&zwnj;شود و از تاریخ و کاربرد آن&zwnj;ها می&zwnj;نویسد، همچنین با ارجاعاتی به جغرافی&zwnj;نگاران دورۀ اسلامی همچون استخری بر اهمیت بسیار آسیاب&zwnj;کردن در فرهنگ اسلامی تأکید می&zwnj;کند و نمونه&zwnj;هایی دربارۀ بخارا، نیشابور، کرمان و طبرستان می&zwnj;آورد (۲۷۹).</p>
<p>آسبادها صفحات آخر این فصل از کتاب را به خود اختصاص می&zwnj;دهند. گویا رومی&zwnj;ها و یونانی&zwnj;ها چندان با آسبادها آشنا نبوده&zwnj;اند و استفاده&zwnj;ای از آن نمی&zwnj;کرده&zwnj;اند. به&zwnj;گفتۀ هیل، نخستین ارجاع به یک آسباد تمام&zwnj;وکمال در کتاب استخری پیدا می&zwnj;شود که دربارۀ آسبادهایی در سیستان است. البته مسعودی هم چنین گفته که یک ایرانی نزد خلیفه عمر مدعی شد که قادر به ساختن آسباد است و عمر نیز او را وا داشت تا آسبادی برایش بسازد که این روایت تاریخ آسبادسازی را چند سده&zwnj;ای عقب&zwnj;تر می&zwnj;برد. اما هیل این روایت را رد می&zwnj;کند زیرا &laquo;در بعضی تاریخ&zwnj;نگاران سده&zwnj;های نهم و دهم میلادی گرایشی به&zwnj;سوی پارسیان و برتر دانستن آن&zwnj;ها از عرب&zwnj;ها مشاهده می&zwnj;شود&raquo; (۲۹۳). گویا در اروپا تا حدود سدۀ دوازدهم خبری از آسباد نیست، هرچند اینک نیز مجادله&zwnj;ای بین دانشوران وجود دارد که آیا آسبادهای متأخر اروپایی برگرفته از اسلام است یا ابداعی کاملاً مستقل (۲۹۷).</p>
<p>بخش سوم: فناوری زیبا</p>
<p>عنوان بخش سوم و آخر این کتاب &laquo;fine technology&raquo; است که البته با تلقی امروزیان از &laquo;fintech&raquo; (به&zwnj;معنای فناوری اقتصادی) تفاوت دارد و درعوض، ناظر بر حرفۀ مهندسی در ساخت ابزارهایی است که جنبۀ زینتی یا سرگرمی پررنگی داشته&zwnj;اند. باری شاید بشود به&zwnj;قیاس &laquo;fine arts&raquo;، این را هم &laquo;فناوری زیبا&raquo; ترجمه کرد.</p>
<p><strong>۱۰. آلات</strong></p>
<p>فصل دهم این کتاب دربارۀ آلات و ماشین&zwnj;های خودکار و ساعت&zwnj;هاست. منظور نویسنده از &laquo;آلات&raquo; ابزارهایی است که به کار طالع&zwnj;بینی می&zwnj;آمده است زیرا &laquo;در دورۀ باستان و میانی اخترشناسی و طالع&zwnj;بینی را برترین علوم می&zwnj;دانستند و به&zwnj;همین&zwnj;ترتیب برترینِ دانشوران خود را وقف ابداع و بهبود فنون رصد و محاسبات نجومی می&zwnj;نمودند&raquo; (۳۰۸). او ذیل همین بخش آلات، تقویم و اسطرلاب و استوانما را توضیح داده است. توضیحات او بیشتر معطوف به نحوۀ ساخت اسطرلاب و کارکردهای استوانما و استخراج تقویم&zwnj;هاست.</p>
<p><strong>۱۱. دستگاه&zwnj;های خودکار</strong></p>
<p>فصل یازدهم دربارۀ دستگاه&zwnj;های خودکار است، چیزهایی که این روزها به &laquo;ربات&raquo; مصطلح شده&zwnj;اند. تاریخ ساخت ربات&zwnj;ها احتمالاً از مصر باستان، از سلسلۀ دوازدهم به بعد آغاز می&zwnj;شود. دورۀ بعدی تکامل این ربات&zwnj;ها هم در مصر اتفاق می&zwnj;افتد، وقتی آنان مجسمه&zwnj;هایی سخن&zwnj;گو می&zwnj;سازند که یک نمونه از آن&zwnj;ها اینک در موزۀ لوور و نمونه&zwnj;ای دیگر در موزۀ قاهره نگهداری می&zwnj;شود (۳۳۵). ارشمیدس و مهندسی دیگر به نام تسیبیوس از مهندسان نامدار سده&zwnj;های بعدی بودند که اسباب پیشرفت&zwnj;هایی را در این زمینه فراهم آوردند. تسیبیوس فرزند یک آرایشگر بود که در حدود ۲۵۰ ق.م در اسکندریه زندگی می&zwnj;کرد و دستگاهی آفرید که آینه&zwnj;ای سنگین را در مغازۀ پدرش بالا و پایین می&zwnj;برد (۳۳۶).&zwnj; بعد از ذکر چند مهندس یونانی، نوبت به مهندسان اسلامی می&zwnj;رسد که مقدمات الهامات مهندسی خود در این زمینه را وامدار &laquo;فلون اسکندرانی و هرون اسکندرانی&raquo; بودند (۳۳۹). طبیعی است که توضیح این بخش با ذکری نسبتاً مفصل از بنوموسی و ابداعات و توضیحات شگفت&zwnj;آور آنان آغاز شود و بعد به مفاتیح العلوم خوارزمی می&zwnj;رسد (۳۴۰).</p>
<p>ذیل همین فصل بخش &laquo;اجزا و فنون&raquo; عرضه می&zwnj;شود که ازقرارمعلوم عمدۀ اطلاعات ما دربارۀ روش&zwnj;های ساخت و اجرای این امور برآمده از اثر اسماعیل جزری است. این بخش دو زیرشاخه دارد که یکی &laquo;مکانیک&raquo; (حیل) است و دیگری &laquo;اجزای هیدرولیکی&raquo; . در بخش بعدی &laquo;نمونه&zwnj;هایی از دستگاه&zwnj;های خودکار&raquo; می&zwnj;آید که بنا به اظهار نویسنده، حدوداً ۳۰۰ دستگاه از این دست در رساله&zwnj;های مختلف معرفی شده&zwnj;اند (۳۵۷). ازجمله اثر مار و پرنده از هرون اسکندرانی ، اثری از هرون، دو اثر از بنوموسی، و دو اثر از جزری.</p>
<p>قسمت عمدۀ این فصل متشکل &nbsp;از شرح اجمالی و ساده&zwnj;فهم همین آثار است و منبع اصلی نوشته&zwnj;های او نیز رساله&zwnj;های ویترویوس و بنوموسی و جزری هست.</p>
<p><strong>۱۲. ساعت&zwnj;ها</strong></p>
<p>از آغاز دورۀ باستان تا اواخر دورۀ میانه، ساعت&zwnj;های آبی بیش از ۱۶۰۰ سال یکه&zwnj;تاز عرصۀ ساعت&zwnj;سازی بودند و ساعت&zwnj;های مکانیکی تنها در ۲۰۰ سال از آن مشارکت کردند. این فصل شش بخش دارد: &laquo;خاستگاه ساعت&zwnj;های آبی&raquo;، &laquo;ساعت&zwnj;های آبی در هند و چین&raquo;، &laquo;ساعت&zwnj;های آبی در دورۀ هلنی&raquo;، &laquo;ساعت&zwnj;سازی در دورۀ اسلامی&raquo;، &laquo;ساعت&zwnj;های آبی اروپایی&raquo;، &laquo;ساعت&zwnj;های مکانیکی&raquo;.</p>
<p>بخش ساعت&zwnj;سازی در دورۀ اسلامی با این گزاره آغاز می&zwnj;شود که سنت ساخت ساعت&zwnj;های آبی در شام پس از ظهور اسلام قطع نشد و حتی مقدسی از &laquo;باب الساعات&raquo; دمشق خبر می&zwnj;دهد که ساعتی بزرگ&zwnj;جثه و یادمانی بوده است (۳۸۷). ساعتی که به&zwnj;دست پدر رضوان&zwnj;بن&zwnj;ساعتی ساخته شده بود (۳۹۰). رضوان مؤلف رساله&zwnj;ای است که در آن سازوکار ساعت ساختۀ پدرش را شرح داده است. در صفحات بعدی چند نمونه از ساعت&zwnj;های توصیف&zwnj;شده در کتاب جزری می&zwnj;آید و کتاب هم به&zwnj;دنبال همین توصیفات به پایان می&zwnj;رسد.</p>
<p>کتابنامۀ کتاب شامل حدوداً ۱۴۰ عنوان منبع درجه&zwnj;اول و درجه&zwnj;دوم است که حدوداً بیست منبع، کتاب&zwnj;های تاریخی عربی و مابقی منابع درجه&zwnj;دوم را در بر می&zwnj;گیرد.</p>
<p>در پایان ذکر این نکته خالی از لطف نیست که دونالد هیل از پیشگامان توجه به فنون مهندسی غیراروپاییان و خصوصاً مسلمانان است و نقصان&zwnj;هایی که در بعضی آثار او به چشم می&zwnj;خورد در وهلۀ اول برآمده از پیشگام&zwnj;بودن اوست. همچنین در این سه چهار دهه&zwnj;ای که از چاپ کتاب او می&zwnj;گذرد، شمار منابع تاریخی&zwnj;ای که از فارسی و عربی به زبان&zwnj;های اروپایی برگردانده شده و نیز شمار آثاری که تصحیح و معرفی و منتشر شده، بسی بیش از قبل است. دونالد هیل سهم بسزایی در شناسایی ابزارهای مهندسی مسلمانان به اروپاییان معاصر داشت، هرچند که قلم چندانی در فرهنگ مهندسی یا تاریخ اجتماعی و فرهنگی مهندسی و فناوری مسلمانان نزد. شماری از ایرادهای کتاب ذیل فصل&zwnj;های مربوط به هر یک ذکر شد و به صورت کلی نیز می&zwnj;توان افزود که کتاب&zwnj;های ارج&zwnj;مند دونالد هیل را صدالبته که باید پس ذهن داشت؛ اما با توجه به انبوه منابع جدیدی که در دسترس ما قرار گرفته است و نیز با عنایتی ویژه به روش&zwnj;شناسی&zwnj;های علمی و منطقی، بد نیست که فرهنگ و فنون مهندسی مسلمانان را بازخوانی و واکاوی شود.</p>
<p>&nbsp;</p>
<p dir="ltr">[1] Hill, Donald Routledge (1984). A History of Engineering in Classical and Medieval Times, London: Croom Helm &amp; La Salle, Illinois: Open Court, 1984. ISBN 0-87548-422-0.</p>
<p dir="ltr">[2] al-Hassan, Ahmad Y., &amp; Hill, Donald R. (1986). Islamic technology: An illustrated history, Cambridge: Cambridge University Press/UNESCO. ISBN 0-521-26333-6.</p>
<p dir="ltr">[3] Hill, Donald (1993). Islamic Science and Engineering. Edinburgh: Edinburgh University Press.</p>
<p dir="ltr">[4] The Book of Knowledge of Ingenious Mechanical Devices: Kit&aacute;b f&iacute; ma&rsquo;rifat al-hiyal al-handasiyya (1988), Islamabad: Pakistan Hijara Council. ISBN 969-8016-25-2.</p>
<p dir="ltr">[5] The Book of Ingenious Devices (1989), Islamabad: Pakistan Hijara Council.</p>
<p>&nbsp;</p>
</div>