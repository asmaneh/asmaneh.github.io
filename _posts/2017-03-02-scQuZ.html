--- 
title: "معماری مشروط به مشروطه" 
authors: golshan 
types: blog 
tags: تاریخ معماری,معماری,انقلاب مشروطه,مشروطه,زهرا گلشن,آسمانه,مطالعات معماری ایران,معماری قاجاریه 
featured: false
slug: scQuZ 
excerpt: "اید عده‌ای گمان کنند خلاقیت معمارانه باعث می‌شود بتوانیم خیلی کارها بکنیم و طرحها بزنیم اما حداقل تجربه معماران نشان می‌دهد خلاقیت کمک می‌کند تا در میان خیلی کارها که نباید و نمی‌توانیم بکنیم طرحی را به اجرا برسانیم. در این میان هستند معمارانی که با همین نبایدها و نمی‌شودها مشکل دارند و اهل فکر و نظرند تا راهی برای برداشتن شروط و قیود بیابند. اما آیا ممکن است؟ مثلا بازگشت به معماری سنتی ایران ممکن است؟ بازگشت به زیبایی و معانی و کاربردهای آن؟" 
--- 
<div>
<div>
<p style="text-align: justify;">به نام خدا</p>
<br />
<p style="text-align: justify;">شاید عده&zwnj;ای گمان کنند خلاقیت معمارانه باعث می&zwnj;شود بتوانیم خیلی کارها بکنیم و طرحها بزنیم اما حداقل تجربه معماران نشان می&zwnj;دهد خلاقیت کمک می&zwnj;کند تا در میان خیلی کارها که نباید و نمی&zwnj;توانیم بکنیم طرحی را به اجرا برسانیم. در این میان هستند معمارانی که با همین نبایدها و نمی&zwnj;شودها مشکل دارند و اهل فکر و نظرند تا راهی برای برداشتن شروط و قیود بیابند. اما آیا ممکن است؟ مثلا بازگشت به معماری سنتی ایران ممکن است؟ بازگشت به زیبایی و معانی و کاربردهای آن؟<br />اما یک مسئله را باید قبل از همه در نظر داشت. اینکه خیلی اوقات معماران چشم می&zwnj;بینند و خلاقیتشان ایشان را به دنیایی با صورت و معنی معماری گذشته&zwnj;مان می&zwnj;برد. غافل از این&zwnj;که همه قیود و شروط مثل قوانین شهرداری و اقتصاد و فن قابل چون&zwnj;وچرا و تغییر نیست. ما نه&zwnj;تنها نمی&zwnj;توانیم این شروط را برداریم بلکه هویتمان درگیر این شروط و قیود است چون بعضی از این شروط ریشه&zwnj;های تاریخی مستحکمی دارند نظیر انقلاب مشروطه. اگر مشروطه شخص اول مملکت و فرمانروایی&zwnj;اش را مشروط می&zwnj;کند چرا به سراغ معماری و شهرسازی نیاید؟ واقعیت این است که مشروطه خیلی واضح و پرتوان به سراغ معماری آمده است و ما هرچقدر دوست داشته باشیم در نظم مکانی و معماریانه گذشته زندگی کنیم جز برای خودمان در شرایطی خاص نمی&zwnj;توانیم طرحی بر آن اسلوب اجرا کنیم. یعنی باید بپذیریم انقلاب مشروطه نه فقط در نظام سیاسی و قانون&zwnj;گذاری ما تغییر و گسستی عمیق و بدیع را رقم زد بلکه در فرهنگ و تفکر و در نهایت در نیازهای ما دگرگونی آشکاری پدید آورده است که خیلی&zwnj;ها نه&zwnj;تنها از آن خشنودند بلکه به دنبال تکامل و اعتلای آنند.<br />با پذیرش این معنی که انقلاب مشروطه تا حد قابل اعتنایی از انسان ایرانی شخص دیگری ساخت می&zwnj;فهمیم که چرا بازگشت صرف به الگوها و کارکردها و حتی زیبایی&zwnj;های گذشته ممکن نیست. اما نپذیرفتن این مسئله بسیار خطرناکتر و دردناک&zwnj;تر از تلخی دوری از معانی و زیبایی&zwnj;های ازدست&zwnj;رفته است چرا که عقب&zwnj;نشینی بالکل از این ماجرا باعث نابسامانی معماری امروز ایران شده است. واضحتر اینکه دغدغه معماران متعهد و هوشیار اگر از لجاجت و دشمنی با حقیقت تغییر فرهنگ و فکر ایرانی خالی شود و آنها با هنر و فکر خودشان به حال امروز ایران طراحی کنند و بیندیشند عرصه بر کسانی که اصولاً در این معانی تفکر نمی&zwnj;کنند تنگ می&zwnj;شود.<br />متأسفانه کم&zwnj;اند معمارانی که هوشیارانه و با رویکرد مثبت به تحولات عمیق تاریخی مثل مشروطه بپردازند و خلاقیت و هنرشان را برای امروز ایران و مردمش به&zwnj;کار گیرند. اگر معماران به دو دسته خیالاتی در گذشته کوچه&zwnj;های یزد و در خیابانهای منتهن تقسیم شوند و نخواهند بر واقعیت امروز ایران چشم باز کنند این ماجرای اسف&zwnj;بار در شهرها و خانه&zwnj;هایمان ادامه خواهد داشت. اگر امروز مردم ما به فضاهای تفریحی عمومی بیش از حیاطهای مصفای گذشته نیاز دارند به سوسیالیسم یا سیاستهای شهرداری مناطق ربط وثیقی ندارد بلکه به تغییر انسان ایرانی بعد از مشروطه مربوط است. معماران این حقایق را نمی&zwnj;پذیرند چون شهر سبز لوکوربوزیه و قوانین شهرداری منطقه دو و پنج تهران را بهتر از تاریخ و فرهنگ خودشان می&zwnj;شناسند و گمان می&zwnj;کنند همه عالم به همین مسائل ختم می&zwnj;شود و شاید بشود روزی حریف این شروط شد. اما اگر معماران حداقل در تاریخ و تحولات ایران و فرهنگ و تفکرش در دوره قاجاریه و بعد از مشروطه حساس و عمیق می&zwnj;شدند می&zwnj;فهمیدند که شروط انقلاب مشروطه بر گرده معماری و شهرسازی سوار است و چه بخواهند و چه نخواهند باید با این شروط طراحی کنند.<br />گمان نمی&zwnj;کنم سنت&zwnj;گراها یا معتقدان به یکپارچگی تاریخی فرهنگ ایران از این تلقی من خشنود بشوند. اما توقعی نیز ندارم که بدون تحقیق عمیق و منصفانه در تاریخ ایران بفهمند که این گسست نه&zwnj;تنها ناگوار نیست بلکه حق مردم ایران بوده است و اگر معماری نتواند خودش را با شروط آن سازگار و کارآمد کند این معماری و هنر است که شکست می&zwnj;خورد. با شکست معماری و هنر ایرانی سازگاری بی&zwnj;بدیل فرهنگی و هنری ایران خدشه&zwnj;دار می&zwnj;شود و مسئول آن هم معمارانی&zwnj;اند که یا نمی&zwnj;خواهند قبول کنند در چه زمانی زندگی می&zwnj;کنند یا نمی&zwnj;خواهند قبول کنند در چه مکانی زندگی می&zwnj;کنند. دسته اول که چشم به گذشته دوخته&zwnj;اند و دسته دوم گمان دارند با الگوهای بی&zwnj;ربط به زیست&zwnj;بوممان می&zwnj;شود معماری کرد. امیدوارم روزی برسد که معماران ایرانی حداقل به ماجرای مشروطه که انقطاع بسیاری از باورها و سیاستها و تفکرات بود بپردازند و شروطش را باور کنند.</p>
<br />
<p style="text-align: justify;"><br />۹۵/۵/۱۵</p>
<p style="text-align: justify;">&nbsp;</p>
</div>
</div>