--- 
title: "در باب تطورات ذوق" 
authors: h.pishvaie 
types: blog 
tags: ذوق,تطور ذوق,تاریخ معماری,آسمانه,مطالعات معماری ایران,حمید‌رضا پیشوایی 
featured: false
slug: Ssnt2 
excerpt: "پایتخت‌نشینی که لهجه و پوششِ روستازاده یا اهلِ دیگر شهرها را غریب می‌یابد، بنا بر مفروضاتی نانوشته و ناگفته، خود را در مرکز می‌پندارد و آن دیگری را در حاشیه. اگر آن دیگری نیز این تصویر را به رسمیت بشناسد، به تدریج تلاش می‌کند که این صورت‌بندی را به نحوی بر هم بزند و مرزِ میان مرکز و حاشیه را از میان بر دارد." 
--- 
<div>
<div>
<p style="text-align: justify;">۱. پایتخت&zwnj;نشینی که لهجه و پوششِ روستازاده یا اهلِ دیگر شهرها را غریب می&zwnj;یابد، بنا بر مفروضاتی نانوشته و ناگفته، خود را در مرکز می&zwnj;پندارد و آن دیگری را در حاشیه. اگر آن دیگری نیز این تصویر را به رسمیت بشناسد، به تدریج تلاش می&zwnj;کند که این صورت&zwnj;بندی را به نحوی بر هم بزند و مرزِ میان مرکز و حاشیه را از میان بر دارد.</p>
<p style="text-align: justify;">۲. نخستین ایرانیانِ مسافرِ فرنگ در دورۀ قاجاریه، همچون میرزا ابوالحسن خان ایلچی و میرزا صالح شیرازی، در سفرنامه&zwnj;هایشان نوشته&zwnj;اند که شکل و شمایلشان چه قدر در نظرِ فرنگی&zwnj;ها غریب می&zwnj;نموده و فرنگی&zwnj;ها چگونه به اعجاب در آنها می&zwnj;نگریسته&zwnj;اند.[۱] با این حال، آنها در حفظِ پوشش و آرایشِ چهره&zwnj;&zwnj;هاشان&zwnj;&zwnj; لحظه&zwnj;ای تردید به خود راه ندادند؛ نه به سببِ تعصّب و غیرتی که به مامِ وطن داشتند، بلکه از آن رو که جایگاهِ خود را در نوعی موازنه با فرنگیان می&zwnj;یافتند.</p>
<p style="text-align: justify;">۳. نخستین ترجمۀ فارسیِ رسالۀ گفتار در روشِ دکارت در عصر ناصری و به سال ۱۲۷۹ق منتشر شد. گرچه نفسِ ترجمۀ رساله نشان از نوعی کنجکاوی نسبت به فلسفۀ فرنگی داشت، مترجمانْ آن را مکتوم گذاشتند و در مقدمۀ رساله، در توضیح سببِ کارشان، به این اکتفا کردند که ترجمۀ رسالۀ دکارت از هیچ بهتر است؛ وگرنه پیداست که در برابرِ آفتابِ فلسفۀ خودی، فلسفۀ دکارت همچون سُهایی کم&zwnj;نور و بی&zwnj;رمق است: &laquo;اگرچه سُها در برابر آفتاب ظهوری ندارد و موج حصیر با نقش حریر جلوه نیارد؛ مع &zwnj;ذالک چون به حکمِ حکمت و فراست وجود هر شیء بر عدمش و علم هر چیز بر جهلش شرف دارد و هیچ چیز در دنیا بی&zwnj;فایده نخواهد بود، لذا ترجمۀ این کتاب سرانجام اگر مفید هم نباشد بی&zwnj;فایده نخواهد بود&raquo;.[۲]</p>
<p style="text-align: justify;">۴. در معماری نیز ردّ و نشانِ این استغنا یافتنی است. محمدرضا بیگ، سفیرِ شاه سلطان حسین صفوی که به سال۱۱۲۵ق/ ۱۷۱۳م راهیِ دربارِ لویی چهاردهم شده بود، عمارت&zwnj;ها و باغ&zwnj;های ورسای و پاریس را چندان جالب توجه نیافت.[۳] در عوض، در پاریس و مارسی، در منازلی ساکن شد که آنها را محضِ خاطرِ او به طرز ایرانی آراسته بودند.[۴] سلفِ او موسی بیگ، سفیر شاه عباس صفوی، نیز به هنگام اقامت در لاهه در خانه&zwnj;ای منزل کرده بود که آن را مطابقِ سلیقه&zwnj;اش با اسبابِ ایرانی آراسته بودند.[۵] سال&zwnj;ها بعد، یکی از دیوانیانِ دولتِ روسْ ابوالحسن خان ایلچی را چنین به یاد می&zwnj;آورد: &laquo;هر چه از عماراتِ خوب و بناهای مطبوع و مرغوب می&zwnj;دید، می&zwnj;گفت: خیلی خوب است، و لیکن شیراز بهتر است&raquo;.[۶]</p>
<p style="text-align: justify;">۵. نخستین نشانه&zwnj;های گرایش به فرنگ در معماری از سال&zwnj;ها بعد، حدود ۱۳۰۰ق، در مکتوبات دورۀ قاجاریه ظاهر شد، زمانی که ناصرالدین شاه در روزنامۀ خاطراتش نوشت: &laquo;مهمان ظلّ السّلطان بودیم، در خانۀ شهر او. [...] الحق عمارت و منظرگاه و ورودگاهِ خوب ساخته است، به طرز فرنگستان&raquo;.[۷] قریب یک سال بعد نیز اعتمادالسلطنه در مجلدِ پنجمِ مرآت البلدان نوشت: &laquo;هم در این سال [۱۲۸۴ق] بنای عمارتِ مبارکۀ شمس العماره، که [...] نظیرِ بناهای عالیِ فرنگستان است، صورتِ اتمام یافت&raquo;.[۸] اینها احتمالاً نخستین شواهدِ نوشتاری است که در آنها نفسِ نسبت داشتن با فرنگ برای آثارِ معماری همچون امتیازی مطلوب قلمداد شده است. پیش از اینها، مورخان و کاتبانِ قاجاریْ معماری ایران را با صفات و استعاراتی دیگر، همچون عالی و زیبا و چون بهشت، وصف کرده بودند.</p>
<p style="text-align: justify;">۶. این وسوسۀ فرنگی شدن حدود بیست سال پیش از آن بر جانِ نقاشی ایران افتاده بود، زمانی که اعلانِ تدریسِ نقاشی &laquo;از روی پرد&zwnj;ه&zwnj;های کار استاد و صورت&zwnj;ها و باسمه&zwnj;های فرنگستان&raquo; در روزنامۀ دولت علیۀ ایران درج شد.[۹] سال&zwnj;ها بعد، ناصرالدین شاه از میرزا مهدی مصورالملک خواست از روی پردۀ نقاشیِ نقاشِ اطریشی، که از اروپا آورده بود، طوری استنساخ کند که نتوان فرع را از اصل تشخیص داد.[۱۰]</p>
<p style="text-align: justify;">۷. اینها همه به نحوی مربوط به ذوقِ در حالِ تطوّر در دورۀ قاجاریه است، موضوعی که کمتر توجّهِ مورخّانِ هنر و معماری را به خود جلب کرده است. اگرچه گاه برخی دانشوران به اشاره، و به درستی، خاستگاهِ چنین تحولاتی را در شکست&zwnj;های ایران از روس (۱۲۲۸- ۱۲۴۲ق) جسته&zwnj;اند، غالباً در توضیحِ سازوکارِ این تحولات به خطا رفته&zwnj;اند. منشأ این خطا هم&zwnj;سان پنداشتنِ همۀ وجوهِ حیاتِ فرهنگیِ ایران و چشم پوشیدن از تناقض&zwnj;ها و خلاف&zwnj;آمدهاست.</p>
<p style="text-align: justify;">۸. شکست از قوای نظامیِ دولتِ روس اگرچه خشم و نفرتِ ایرانیان را برانگیخت، به طرزی وارونه، بسیاری را شیفتۀ جهانِ فرنگ کرد ــ که گاه روس هم جزئی از آن بود.[۱۱] در واقع، شکست و تحقیری که در زمینۀ نظامی رخ داده بود، از خلاف&zwnj;آمدِ عادت، باعثِ پدید آمدنِ نوعی شیفتگی و خیرگی نسبت به جهانِ مبهم و رازآلودِ فرنگ شد. در این حال و هوا، پس از نخستین تلاش&zwnj;ها در بازسازیِ قوا و تجهیزاتِ نظامی، در وجوهِ مختلفِ حیاتِ فرهنگیِ ایران نیز، به تناوب و تسلسل، تحولاتی رخ داد؛ اما البته این تحولاتْ هم&zwnj;زمان و هم&zwnj;شکل و هم&zwnj;شدت نبود. در این سیر، گرایش به فرنگ در وجوهِ عملیْ پیش و بیش از وجوهِ نظری رخ داد.</p>
<p style="text-align: justify;">۹. با این حال، کاریزمای فرنگستان صرفاً برخاسته از اقتدارِ سیاسی و نظامی&zwnj;اش نبود، بلکه محصولِ شکل&zwnj;گیریِ صورت&zwnj;بندیِ ناکشیدۀ جدیدی بود که رفته رفته در ذهن و ضمیرِ بسیاری از ایرانیان نقش می&zwnj;بست. برای آنها، جاذبه&zwnj;ها و کشش&zwnj;های بهشت&zwnj;آسای فرنگستان[۱۲] از آن رو بود که خود را دیگر نه در مرکز جهان، که در حاشیۀ آن می&zwnj;یافتند. از سوی دیگر، گنگی و ابهامِ این تصویرِ مخدوش از فرنگستان نیز بر شدتِ جاذبه&zwnj;اش می&zwnj;افزود. از همین رو بود که به تدریج، همه چیزِ آن جهانِ گنگِ واقع شده در مرکز ــ و نه فقط اقتدارش ــ محلّ توجهِ ایرانیان شد. این لحظه&zwnj;ای&zwnj;، یا لحظاتی، مهم و &laquo;تاریخی&raquo; بود؛ زیرا از آن پس بود که برخی از ایرانیان تلاش کردند به انحا و درجاتِ مختلف این مرزها را در هم بریزند و به مرکز جهانِ جدید، یعنی ناکجاآبادِ فرنگستان، تشبّه جویند.</p>
<p style="text-align: justify;">۱۰. پس از بوردیو، بسیاری از این بحث کرده&zwnj;اند که طبقاتِ فرادست در طی قرون و اعصار ذوقِ خود را، به مثابۀ ملاک&zwnj;ها و معیارهای متقنِ ادراکِ زیبایی و هنر، بر طبقاتِ فرودست تحمیل کرده&zwnj;اند. اما چه می&zwnj;توان گفت در باب تقلّاهای خودخواستۀ آن که خود را در حاشیه می&zwnj;پندارد و می&zwnj;کوشد تا با در هم ریختنِ مرزها، دوباره در مرکزِ جهانِ خود حاضر شود؟</p>
<p style="text-align: justify;">&nbsp;</p>
<p style="text-align: justify;">&nbsp;</p>
</div>
</div>
<div>۱. نک: محمد توکلی طرقی، تجدد بومی و بازاندیشی تاریخ، تهران: پردیس دانش، ۱۳۹۵، ص۱۵۳.</div>
<div>۲. کریم مجتهدی، آشنایی ایرانیان با فلسفه&zwnj;های جدید غرب، ص ۱۳۸.</div>
<div>۳. موریس هربت، محمدرضا بیک سفیر ایران در دربار لوئی چهاردهم، ص۱۲۱- ۱۲۳.</div>
<div>۴. همان، ص۵۳؛ ۱۱۸- ۱۱۹.</div>
<div>۵. ویلم فلور، اولین سفرای ایران و هلند: شرح سفر موسی بیک سفیر شاه عباس به هلند و سفرنامه یان اشمیت سفیر هلند در ایران، ص۴۴.</div>
<div>۶. عباسقلی خان نوری، سفرنامۀ سیف الملک به روسیه، ص۲۰۶.</div>
<div>۷. ناصرالدین شاه، سند خطی روزنامه خاطرات ناصرالدین شاه قاجار (۱۲۹۹- ۱۳۰۱ق). آرشیو ملی ایران: ۷۴۷۹/ ۲۹۵، ص۱۸.</div>
<div>۸. محمدحسن بن علی اعتمادالسلطنه، مرآت البلدان، ج۳، ص۱۵۶۹.</div>
<div>۹. دولت علیه ایران، ش۵۲۰ (۲۷ شوال ۱۲۷۸ق)، ج۱، ص۳۹۴.</div>
<div>۱۰. مریم اختیار، &laquo;از کارگاه و بازار تا دانشگاه: کارآموزی و تولید هنر در دورۀ قاجار&raquo;، ص۱۱۱- ۱۱۲.</div>
<div>۱۱. اینکه در دورۀ قاجاریه مرزهای جغرافیای فرنگستان کدام سرزمین&zwnj;ها و کشورها را در بر می&zwnj;گرفته خود موضوع پژوهشی مجزاست؛ اما قدرِ مسلم آن است که در دورۀ قاجاریه گاه روس را هم در قلمروِ سیالِ فرنگستان بر می&zwnj;شمرده&zwnj;اند.</div>
<div style="text-align: justify;">۱۲. در باب تصور فرنگ همچون بهشت، نک: محمد توکلی طرقی، تجدد بومی و بازاندیشی تاریخ، تهران: پردیس دانش، ۱۳۹۵، ص۱۶۹- ۱۷۰؛ ۱۷۵.</div>