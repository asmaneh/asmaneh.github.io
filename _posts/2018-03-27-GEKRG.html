--- 
title: "بقعۀ بی‌بیِ تفت: مدفنِ خانش‌بیگم یا دلارام باجی؟" 
authors: mehrali 
types: blog 
tags: بقعۀ بی‌بی تفت,تفت,خانش‌بیگم,دلارام باجی,مجتبی مهر‌علی,آسمانه,مطالعات معماری ایران 
featured: false
featureImg: "/assets/img/posts/GEKRG.jpg" 
slug: GEKRG 
gallery: 
- image_path: "/assets/img/posts/GEKRG.jpg" 
  title: "بقعۀ بی‌بیِ تفت: مدفنِ خانش‌بیگم یا دلارام باجی؟" 
- image_path: "/assets/img/posts/GEKRG-1.jpg" 
  title: "تصویر شماره ۱: نمایِ بیرونی بقعهٔ بی‌بی، عکس از نگارنده، بهمن ۱۳۹۶." 
- image_path: "/assets/img/posts/GEKRG-2.jpg" 
  title: "تصویر شماره ۲: سنگ قبر بقعهٔ بی‌بی، عکس از نگارنده، بهمن ۱۳۹۶." 
- image_path: "/assets/img/posts/GEKRG-3.jpg" 
  title: "تصویر شماره ۳: نام دلارام‌باجی در سنگ قبر (موقعیت سنگ قبر در داخل بقعه دسترسی به متن کامل را دشوار کرده است)، عکس از نگارنده، بهمن ۱۳۹۶." 
- image_path: "/assets/img/posts/GEKRG-4.jpg" 
  title: "تصویر شماره ۴: حاشیهٔ صفحهٔ پنجمِ وقف‌نامهٔ خانش‌بیگم. (نام دلارام)، مأخذ: دهقانیان‌نصرآبادی، گزیدهٔ اسناد و موقوفات شهرستان تفت، ص۹۴." 
 
excerpt: "بقعهٔ مربع‌شکلِ بسیار کوچکی که در وضعیتِ کنونی، روبروی مسجد شاه‌ولیِ تفت است، میان اهالی به بقعهٔ بی‌بی اشتهار دارد. بقعهٔ مذکور در دورهٔ پهلویِ دوم و به‌دنبال خیابان‌کشی و مداخلات شهری‌ وضعیت مناسبی نداشته، و اهالی با مشورتِ مراجعِ دینی، سنگِ قبرِ مرمری آن را به موقعیتِ کنونی منتقل می‌کنند." 
--- 
<div>
<div>
<p style="text-align: justify;">&nbsp;بقعهٔ مربع&zwnj;شکلِ بسیار کوچکی که در وضعیتِ کنونی، روبروی مسجد شاه&zwnj;ولیِ تفت است، میان اهالی به بقعهٔ بی&zwnj;بی اشتهار دارد. بقعهٔ مذکور در دورهٔ پهلویِ دوم و به&zwnj;دنبال خیابان&zwnj;کشی و مداخلات شهری&zwnj; وضعیت مناسبی نداشته، و اهالی با مشورتِ مراجعِ دینی، سنگِ قبرِ مرمری آن را به موقعیتِ کنونی منتقل می&zwnj;کنند.[۱] [تصویر شمارهٔ ۱] بقعهٔ بی&zwnj;بی برای اهالی و خصوصاً زنانِ تفتی بسیار محترم است. در تابلویِ داخلِ بقعه، صاحبِ قبر خانش&zwnj;بیگم معرفی شده است. بر روی سنگِ قبرِ مرمریِ این بقعه، نقوش گل&zwnj;وبته[۲] و اسامیِ دوازده&zwnj;امام به خط نسخ و دو بیت شعر به خط نستعلیق نقر شده است: [تصویر شمارهٔ ۲]</p>
<br />
<p style="text-align: justify;">&nbsp;</p>
<br />
<p style="text-align: justify;">چون دلارام باجی از دنیا | رفت در سایهٔ رسول الله</p>
<br />
<p style="text-align: justify;">هاتفی گفت بهر تاریخش | گشته مولای او علی الله</p>
<br />
<p style="text-align: justify;">در وجهِ قِبلیِ سنگِ قبر، نام &laquo;دلارام&zwnj;باجی&raquo; [تصویر شمارهٔ ۳] و سال وفات را می&zwnj;توان خواند و برداشت کرد. اهل تحقیق، صاحبِ مقبرهٔ بی&zwnj;بی را خانش&zwnj;بیگمْ خواهر شاه&zwnj;طهماسب می&zwnj;دانند. ایرج افشار دربارهٔ نسبتِ بقعهٔ مذکور با خانش&zwnj;بیگم تردید دارد[۳] و، دهقانیان&zwnj;نصرآبادی معتقد است که خانش&zwnj;بیگم به دلارام&zwnj;باجی معروف بوده است.[۴] در تواریخ، دو خانش&zwnj;بیگم ضبط شده است: یکی، دخترِ شاه&zwnj;اسماعیل صفوی و خواهرِ شاه&zwnj;طهماسب صفوی و همسرِ شاه&zwnj;&zwnj;نورالدین&zwnj;نعمت&zwnj;الله&zwnj;باقی[۵]؛ و دیگری، همسرِ شاه&zwnj;نعمت&zwnj;الله&zwnj;میرمیران و دخترِ خانش&zwnj;بیگم (نوهٔ شاه&zwnj;اسماعیل صفوی).[۶] سوال&zwnj;هایی پیش می&zwnj;آید و آن اینکه، دلارام&zwnj;باجی همان خانش&zwnj;بیگم است؟ اگر همان باشد، کدام خانش&zwnj;بیگم؟ اگر نباشد، دلارام&zwnj;باجی کیست؟ اگر دلارام&zwnj;باجی، غیر از خانش&zwnj;بیگم باشد، چرا سنگ مزار را از آنِ خانش&zwnj;بیگم می&zwnj;دانند؟ آقای افشار سال وفاتِ صاحبِ قبر: &laquo;گشته مولای او علی الله&raquo;، را ۱۰۹۹ محاسبه کرده&zwnj;اند.[۷] در ادامه متوجه خواهید شد که محاسبهٔ مرحوم افشار تناسبی با قراینِ مندرج در تواریخ ندارد.</p>
<br />
<p style="text-align: justify;">مستوفی&zwnj;بافقی به سالِ وصلتِ خانش&zwnj;بیگم و شاه&zwnj;نورالدین اشاره کرده&zwnj;اند. اما، مرحوم ایرج افشار[۸] در نسخه&zwnj;هایی که در دسترسشان بوده، نتوانسته&zwnj;اند سالِ وصلتِ یاد شده را بخوانند: &laquo;[...] و در شهور سنهٔ .... نواب بلقیس مکان مریم شان علیهٔ متعالیه خانش&zwnj;بیگم همشیرهٔ محترمهٔ خود را که فاطمهٔ زمان و ملکهٔ ایران بود بر نهج شریعت غرّا بعقد ازدواج آن حضرت [...]&raquo;.[۹] مؤلفِ تاریخ عالم آرای عباسی ۴۳ سال بعد از مستوفی&zwnj;بافقی به سالِ وصلت خانش&zwnj;بیگم یعنی نوهٔ شاه&zwnj;اسماعیل در ۹۶۲ اشاره می&zwnj;کند.[۱۰] و حسینی&zwnj;استرآبادی، ۳۳ سال بعد از مستوفی&zwnj;بافقی ضمن معرفی فرزندان شاه&zwnj;اسماعیل صفوی به تاریخ وفاتِ خانش&zwnj;بیگم (خواهر شاه&zwnj;طهماسب) اشاره می&zwnj;کند: &laquo;[...]اولاد اناث آن حضرت شانزده نفر بوده&zwnj;اند: [...]، و خانش خانم بیگم که به تاریخ نوزده سنهٔ نهصد و هفتاد و یک در قزوین به رحمت ایزدی پیوسته، [...]&raquo;.[۱۱] اما، عبدالحسین آیتی وفات خانش&zwnj;خانم مادر میرمیران را در سال ۹۹۰ و محل وفات و مدفن&zwnj;شان را در اصفهان می&zwnj;نویسد.[۱۲] محمد&zwnj;میرمیران فرزند شاه&zwnj;نعیم&zwnj;الدین&zwnj;نعمت&zwnj;الله&zwnj;باقی و خانش&zwnj;بیگم (خواهر شاه&zwnj;طهماسب) است.[۱۳]</p>
<br />
<p style="text-align: justify;">استخراج سال وفاتِ خانش&zwnj;بیگم توسط مرحوم افشار با سال وقف&zwnj;نامهٔ ایشان و نام منقور بر سنگِ قبر توافقی ندارند. نگارندهٔ این سطور، تاریخِ وفاتِ خانش&zwnj;بیگم را از منقورات سنگِ قبر محاسبه و سال ۹۶۶ را برداشت کرده است. از قراینِ متنیِ یاد شده، این&zwnj;طور استنباط می&zwnj;شود که صاحبِ قبرِ مشهور به بی&zwnj;بی در تفت، شخصی غیر از خانش&zwnj;بیگم است. اما، دلارام&zwnj;باجی کیست؟</p>
<br />
<p style="text-align: justify;">همان&zwnj;طور که پیش از این اشاره شد، بر روی سنگِ قبر نام &laquo;دلارام&zwnj;باجی&raquo; کنده شده است. وقف&zwnj;نامهٔ خانش&zwnj;بیگم در سال ۹۶۳ تدوین شده است.[۱۴] در حاشیهٔ وقف&zwnj;نامهٔ خانش&zwnj;بیگم افرادی آن را تأیید و مهر کرده&zwnj;اند. در حاشیهٔ سمت راستِ صفحهٔ پنجمِ وقف&zwnj;نامه، نام اشخاصی از جمله &laquo;دلارام&raquo; و سال ۹۶۵ خوانده می&zwnj;شود: &laquo;و ایضاً مدبر فرمودند، ممالیک مُجدده التَّملیک را بدین تفصیل مدبری صحیح شرعی: دلآرام، حُسن&zwnj;افروز، نشاط&zwnj;انگیز، گلزار، مه سیما، غضنفر غلام. و حرَّر ذلک فی یوم دَحوَ الارض الخامس و العشرین من شهر ذی&zwnj;القعده الحرام سنه خمس و ست و تسعمأئه محل مهر نواب آفتاب &laquo;خانش بیگم&raquo; بنت شاه اسماعیل.&raquo;[۱۵] [تصویر شمارهٔ ۴] تنها شاهد موجود، همین &laquo;دلارامِ&raquo; وقف&zwnj;نامه است. اما برای نتیجه&zwnj;گیری و حکمِ قطعی به شواهد و قراین بیشتری نیاز است. سوالی که پیش می&zwnj;آید این است که، چرا سنگِ قبرِ دلارام&zwnj;باجی را به خانش&zwnj;بیگم نسبت داده&zwnj;اند؟ آیتی با تردید سنگ قبر معروف به قبر زن حضرت&zwnj;شاه را به زن شاه&zwnj;نورالدین نسبت می&zwnj;دهد. &laquo;نزدیک ساختمان خانقاه فعلی خرابه&zwnj;ای است معروف به خزینهٔ شاه و یک صورت قبر که سنگ مرمری روی آن است معروف به قبر زن حضرت شاه که شاید مربوط به &laquo;خانم&raquo; زن شاه&zwnj;نورالدین بوده ...&raquo;. ایرج افشار، احتمال می&zwnj;دهد که منظور آیتی، سنگ قبر خانش&zwnj;بیگم باشد.[۱۶] نتیجه اینکه از حدود هشتاد سال پیش آیتی که تفتی است و در تفت هم به خاک سپرده شده،[۱۷] دربارهٔ صاحبِ سنگِ قبری که کانون توجه این نوشته است، تردید داشته&zwnj; است.</p>
<br />
<p style="text-align: justify;">باری، بر روی سنگ قبرِ بقعهٔ بی&zwnj;بی هیچ شاهدی برای خانش&zwnj;بیگم یافت نشد. خانش&zwnj;بیگم یکی از شانزدهْ دخترِ شاه&zwnj;اسماعیل صفوی و خواهر شاه&zwnj;طهماسب صفوی در نیمهٔ دوم سدهٔ دهم هجری وفات کرده&zwnj;اند. به نظر می&zwnj;رسد مقبرهٔ خانش&zwnj;بیگم در جایی غیر از تفت و، بقعهٔ بی&zwnj;بیِ تفتْ مدفنِ &laquo;دلارام&raquo; یکی از نزدیکانِ خانش&zwnj;بیگم باشد، که در سال ۹۶۶ از دنیا رفته است.</p>
<br />
<p style="text-align: justify;">فهرست منابع</p>
<br />
<p style="text-align: justify;">اسکندربیک&zwnj;ترکمان. تاریخ عالم آرای عباسی. ج۱، تصحیح ایرج افشار. تهران: امیرکبیر، ۱۳۸۲.</p>
<br />
<p style="text-align: justify;">افشار، ایرج. يادگارهاي يزد. ج ۱. تهران: انجمن آثار و مفاخر فرهنگی، ۱۳۷۴.</p>
<br />
<p style="text-align: justify;">آیتی، عبدالحسین. تاریخ یزد. یزد: گلبهار، ۱۳۱۷.</p>
<br />
<p style="text-align: justify;">تشکری بافقی، علي اکبر. يزد عصر صفوي (از تاسيس سلسله تا پايان حکومت شاه عباس اول). يزد: انديشمندان يزد، ۱۳۹۲.</p>
<br />
<p style="text-align: justify;">ـــــــــ. گفتگوي شخصي با مجتبي مهرعلي&zwnj;. یزد: ۱۳۹۶، موسسۀکوشک.</p>
<br />
<p style="text-align: justify;">حسینی&zwnj;استرآبادی، حسن&zwnj;بن&zwnj;مرتضی. تاریخ سلطانی: از شیخ صفی تا شاه صفی. احسان اشراقی. تهران: علمی، ۱۳۶۶.</p>
<br />
<p style="text-align: justify;">&nbsp;</p>
<br />
<p style="text-align: justify;">دهقانیان&zwnj;نصرآبادی، کاظم. سیمای تفت. ج۲. يزد: انديشمندان يزد، ۱۳۹۳.</p>
<br />
<p style="text-align: justify;">ـــــــــ. گفتگوي شخصي با مجتبی مهرعلی. تفت: ۱۳۹۶، مقبرۀبی&zwnj;بی.</p>
<br />
<p style="text-align: justify;">ـــــــــ. گزیده اسناد موقوفات شهرستان تفت. يزد: انديشمندان يزد، ۱۳۹۳.</p>
<br />
<p style="text-align: justify;">مستوفی&zwnj;بافقی، محمد مفيد. جامع مفيدي. به کوشش ايرج افشار. ج ۱ و ۳. تهران: اساطير، ۱۳۸۵.</p>
<br />
<p style="text-align: justify;">پیوست<br />[۱] دهقانیان&zwnj;نصرآبادی، گفتگو با نویسنده؛ افشار، یادگارهای یزد، ج۱، ص ۴۱۰.<br />[۲] مرحوم افشار حدود پنجاه سال پیش عکسی از سنگِ قبرِ بی&zwnj;بی برداشته&zwnj;اند. در این عکس منقورات واضح نیستند و تنها نقوش گل&zwnj;و&zwnj;بته دیده می&zwnj;شود. افشار، یادگارهای یزد، ج۱، ص۶۳۱.<br />[۳] همان، ص۴۱۰.<br />[۴] دهقانیان&zwnj;نصرآبادی، گزیدهٔ اسناد و موقوفات شهرستان تفت، ص ۲۹۵.<br />[۵] مستوفی&zwnj;بافقی، جامع مفیدی، ج۳، ص۵۷؛ آیتی، تاریخ یزد، ص ۲۳۵.<br />[۶] همان، ص۶۲ و ۶۷. &nbsp;<br />[۷] افشار، یادگارهای یزد، ج۱، ص ۴۱۱.<br />[۸] مرحوم ایرج افشار، مصحح کتاب جامع مفیدی بوده&zwnj;اند.<br />[۹] مستوفی&zwnj;بافقی، جامع مفیدی، ج۳، ص۵۷.<br />[۱۰] اسکندربیک&zwnj;ترکمان، تاریخ عالم آرای عباسی، ج۱، ص۱۳۲.<br />[۱۱] حسینی&zwnj;استرآبادی، تاریخ سلطانی،&nbsp; ص۳۳.<br />[۱۲] آیتی، تاریخ یزد، ص۲۳۷.<br />[۱۳] افشار، یادگارهای یزد، ج۱، ص ۴۱۵.<br />[۱۴] دهقانیان&zwnj;نصرآبادی، گزیدهٔ اسناد و موقوفات شهرستان تفت، ص ۳۰۰.<br />[۱۵] همان، ص ۹۴.<br />[۱۶] افشار، یادگارهای یزد، ج۱، ص ۴۱۱.<br />[۱۷] آیتی، تاریخ یزد، ص۲۷۷.</p>
</div>
</div>