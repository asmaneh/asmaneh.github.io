--- 
title: "آیا «نوشته» دادِ خود را از «نقشه» در تاریخ بازخواهد ستاند؟" 
authors: qayyoomi 
types: blog 
featured: false
slug: wjdX 
--- 
<p>روزگاری می&zwnj;پنداشتیم که در گذشته، تا پیش از دوران جدید، معماران خط نمی&zwnj;کشیدند، نقشه نمی&zwnj;کشیدند؛ یا اگر می&zwnj;کشیدند، بر زمین گچ و زغال و پنبه&zwnj;دانه می&zwnj;ریختند. بعداً از شواهد متعدد، از منابع نوشتاری و سندهای تصویری، دانستیم که معماران نامدرن هم خط می&zwnj;کشیدند. در بیهقی، خواندیم که مسعود غزنوی &laquo;خط&zwnj;ها کشید به دست عالی خویش&raquo; و در طبری خواندیم که انوشیروان فرمود نقشۀ انطاکیه را بر پوست کشیدند و رومیه را مطابق آن بنا کردند. با این حال، خوب می&zwnj;دانیم که تا پیش از دگرگونی آموزش و حرفۀ معماری در روزگار جدید، خط کشیدن بر همۀ کاروبار معماری مسلط نبود. نقشه کشیدن ابزاری بود برای انتقال اندیشه و خیال معماری به دیگران. در روزگار جدید است که خط کشیدن در همۀ اندیشۀ معماری اثر گذاشته است؛ چندان که معماران هم برای اندیشیدن و &laquo;اتود کردن&raquo; از نقشه و &laquo;کشیدن&raquo; و ترسیم استفاده می&zwnj;کنند و هم برای گفتگو با همکاران و کارفرمایان، و هم برای تعامل با سازندگان. در آموزش جدید معماری در ایران است که معماران رفته&zwnj;رفته با کلمه وداع کرده&zwnj;اند و خط را بر همۀ شئون معماری مسلط خواسته&zwnj;اند. کلمۀ مکتوب در این روزگار به حاشیۀ معماری رفته است و تقریباً جایی جز اسناد رسمی ندارد. کلمه را البته نمی&zwnj;توان از اندیشه یکسره بیرون کرد؛ اما می&zwnj;توان آن را به حاشیه راند و چیزهایی را نایب و قائم&zwnj;مقام آن کرد. معماران، همچون دیگر انسان&zwnj;ها، گزیری از کلمه نداشته&zwnj;اند؛ اما در روزگار جدید، تا توانسته&zwnj;اند از شأن آن کاسته&zwnj;اند و آن را حاشیه&zwnj;نشین کرده&zwnj;اند. در گفتگو با همکاران و کارفرمایان هم، آنجا که نقشه کم آورده است، به کلمه در قالب گفتاری&zwnj;اش بسنده کرده&zwnj;اند و تا توانسته&zwnj;اند، از کلمۀ مکتوب تن زده&zwnj;اند. کلمۀ گفتاری را هم خادم خط&zwnj;های ازپیش&zwnj;کشیده کرده&zwnj;اند؛ چندان که مهارت لفّاظی و زبان&zwnj;آوری از مهارت&zwnj;ها یا شاخصه&zwnj;های معماران امروز شده است: کلمه&zwnj;های تهی از واقعیت، تهی از صداقت. پیداست که گسترش ابزارهای گفتگو، ابزارهای کلمۀ گفتاری، مانند تلفن در این روزگار چنین شأنی برای کلمه را در کاروبار معماری نیز تقویت کرد.</p>
<p>اما امروز با ظهور و تداول خیره&zwnj;کنندۀ ابزارهای گفتگوی نوشتاری از طریق شبکه&zwnj;های ارتباطی، گویی کلمۀ مکتوب در بسیاری از موارد جای کلمۀ گفتاری را رفته&zwnj;رفته می&zwnj;گیرد. امروز بسیاری از سخنانی که تا چندی پیش از طریق تلفن یا گفتگوی حضوری منتقل می&zwnj;شد، بر محملی چون تلگرام و ایمیل و اقسام شبکه&zwnj;های اجتماعی می&zwnj;نشیند. گویی کم&zwnj;کم کار کلمۀ مکتوب بالا می&zwnj;گیرد. اگرچه این کلمۀ مکتوب، بر چنین محمل&zwnj;هایی، دیگر فخامت &laquo;کتاب&raquo; و &laquo;رساله&raquo; را ندارد، باری این&zwnj; قدر هست که روزبه&zwnj;روز بر وسعت قلمرو خود می&zwnj;افزاید. آیا کلمه در صورت مکتوبش در کاروبار معماری، در زبان معماری، اثر خواهد گذاشت؟ رعدی آذرخشی، شاعر معاصر، آرزو می&zwnj;کرد که روزی بیاید که زبان نگاه بر جای زبان گفتار بنشیند و حق خود را از زبان گفتار بازبگیرد. آرزوی او برنیامد؛ اما آیا روزگاری در پیش است که کلمۀ نوشتاری دادِ خود را از خط و نقشه بازبستاند؟ آیا چنین سیطره&zwnj;ای در طرز اندیشه و فهم و ساختنِ معماری اثر خواهد گذاشت؟</p>
<p>۷ تیرماه ۱۳۹۵</p>