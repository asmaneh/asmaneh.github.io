--- 
title: "مجموعه مصاحبه‌های «خانۀ خوب چه خانه‌ای است؟» (۱)" 
authors: a.basiri 
types: blog 
tags: خانه,خانۀ خوب,عادله بصیری,معماری خانه,آسمانه,مطالعات معماری ایران 
featured: false
slug: mbczW 
excerpt: "در نیم‌سال دوم سال تحصیلی ۱۳۹۷ برای درس انسان، طبیعت، معماری در دانشگاه آزاد اسلامی مشهد با ذکر این مقدمه که به‌تسامح سه مؤلفۀ اصلی سازندۀ فرهنگ جغرافیا، تاریخ و جهان‌بینی است، و شناخت و رابطۀ این هر سه در چارچوب این درس می‌گنجد، پروژۀ عملی را برای روشن‌تر شدن مفهوم فرهنگ در ذهن ایشان تعریف کردیم. در ادامه برای پروژۀ عملی دانشجویان تحقیقی با عنوان «خانۀ خوب چه خانه‌ای است؟» با هدف شناخت تصور از خانۀ خوب در اذهان عموم مردم و تأثیر فرهنگ آن‌ها بر این ذهنیت تعریف شد." 
--- 
<div>
<div>
<p style="text-align: justify;">در نیم&zwnj;سال&nbsp;دوم سال تحصیلی ۱۳۹۷ برای درس انسان، طبیعت، معماری در دانشگاه آزاد اسلامی مشهد با ذکر این مقدمه که به&zwnj;تسامح سه مؤلفۀ اصلی سازندۀ فرهنگ جغرافیا، تاریخ و جهان&zwnj;بینی است، و شناخت و رابطۀ این هر سه در چارچوب این درس می&zwnj;گنجد، پروژۀ عملی را برای روشن&zwnj;تر شدن مفهوم فرهنگ در ذهن ایشان تعریف کردیم.&nbsp;در ادامه برای پروژۀ عملی دانشجویان تحقیقی با عنوان &laquo;خانۀ خوب چه خانه&zwnj;ای است؟&raquo; با هدف شناخت تصور از خانۀ خوب در اذهان عموم مردم و تأثیر فرهنگ آن&zwnj;ها بر این ذهنیت تعریف شد. هر کدام از دانشجویان باید با چهار نفر به منزلۀ چهار نماینده از چهار خانواده مصاحبه می&zwnj;کردند و سؤال&zwnj;هایی که از پیش در اختیارشان گذاشته شده بود را از ایشان می&zwnj;پرسیدند. متن حاضر، اولین نمونۀ این مصاحبه&zwnj;هاست:</p>
<p style="text-align: justify;"><strong>◽️پاره&zwnj;ای از مصاحبۀ نیکی وزیری&zwnj;نژاد با خانم ۳۵ سالۀ خانه&zwnj;دار</strong></p>
<p style="text-align: justify;">-از نظر شما خانۀ ایرانی چطور خانه&zwnj;ای است؟<br />همیشه ما خانۀ ایرانی را به این می&zwnj;شناسیم &zwnj;که حیاط داشته باشد، در حیاطش هم حوض داشته باشد، یک جایی هم باشد برای نشستن دورِ همدیگر. به&zwnj;خاطر این&zwnj;که در ایران آب&zwnj;وهوا معمولاً خوب است؛ یعنی خیلی تعداد کمی از روزهای سال هست که هوا خوب نیست. بقیۀ روزهای سال همۀ ایرانی&zwnj;ها دوست دارند با هم بیایند بنشینند در حیاط صحبت کنند، چای بخورند، دورِ هم بنشینند. قبلاً البته بیشتر بوده تا الآن.<br />[...] بعضی از طرح&zwnj;ها را که آدم می&zwnj;بیند می&zwnj;فهمد که ئه! این خانه ایرانی است؛ مثلاً پنجره&zwnj;هایش حالت قوس دارد. یا مثلاً شیشه&zwnj;های رنگی فقط در خانه&zwnj;های ایرانی استفاده می&zwnj;شود، یا مثلاً کاشی. کاشی&zwnj;کاری بیشتر در خانه&zwnj;های ایرانی بوده است. البته الآن دیگر داریم به سمتی می&zwnj;رویم که خانه&zwnj;های همه&zwnj;جا شبیه هم شده؛ غربی و شرقی و این&zwnj;ها شبیه هم شده است. این&zwnj;هایی که من می&zwnj;گویم مربوط به قبلاً است. اگر چنین خانه&zwnj;ای ببینم می&zwnj;گویم &laquo;ئه! این خانۀ ایرانی است.&raquo;<br />[...] یکی دیگر [از ویژگی&zwnj;های خانۀ ایرانی] این است &zwnj;که داخلش فرش داشته باشد. وقتی از داخل خانه&zwnj;ای عکس می&zwnj;گیرند که خانه فرش دارد آدم می&zwnj;فهمد ایرانی است. وقتی فرش ندارد آدم باز فکر می&zwnj;کند شاید غربی باشد. ایرانی&zwnj;ها همۀ خانه را فرش می&zwnj;کنند.<br />[...] آدم خیلی در خانه&zwnj;های قدیمی احساس آرامش دارد. خانه&zwnj;های قدیمی چون روی زمین قرار دارد از زمین انرژی می&zwnj;گیری. حالا نمی&zwnj;دانم این است یا چیزی دیگری؟ ولی کلاً [در] خانه&zwnj;های قدیمی که خیلی بالا نرفتیم، در ارتفاع نرفتیم، روی زمین قرار داریم، جلویت یک فضای بازی است، خیلی آدم در آن&zwnj;ها احساس آرامش دارد. خانه&zwnj;های قدیمی را دوست دارم چون چسبیده به حیاطشان است. در را باز می&zwnj;کنی به حیاط وارد می&zwnj;شوی. در اتاق نشستی جلوی رویت چهارتا درخت و سبزه و گل و این&zwnj;ها داری می&zwnj;بینی. من عاشق این&zwnj;ها هستم. [...] خیلی حیاط را دوست داشتم؛ هم قبلاً، هم الآن. هم این&zwnj;که طبیعت را خیلی دوست دارم. ولی خب الآن دیگر حیاط نداریم؛ سعی می&zwnj;کنیم همان تراس&zwnj;هایمان را شبیه حیاط کنیم که نزدیک به رؤیاهایمان بشود.</p>
<p style="text-align: justify;">&nbsp;</p>
</div>
</div>