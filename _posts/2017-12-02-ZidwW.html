--- 
title: "پرسش‌ شایستۀ تحقیق: برای آنکه معماریِ تاریخی در نظر عموم مردم ارزشمند باشد، چه باید کرد؟" 
authors: oshams 
types: blog 
featured: false
slug: ZidwW 
--- 
<p>خانۀ نائل را خراب کردند. پیمانکاری قصوری کرد، مدیری کم&zwnj;کاری کرد، گزارشی به موقع نوشته نشد، یگانی مسئولیت&zwnj;ناشناسی کرد، نهادی منفعتی را بیش از مصلحتی طلبید و ... . چون نیک بنگریم، شاید مالک و مرمت&zwnj;گر و نهادها و سازمان&zwnj;های اداره&zwnj;کنندۀ شهر نیز در این تخریب بی&zwnj;تقصیر نباشند. در مقابل، معمولاً برای آنکه زود قائله را فیصله دهیم می&zwnj;گوییم باید فرهنگ&zwnj;سازی کنیم؛ پیمانکار و مدیر و گزارش&zwnj;نویس و یگان و سازمان مسئول را به پای میز محاکمه بیاوریم و داوری کنیم که کدامیک در وظیفۀ خود کم&zwnj;کاری کرده&zwnj;اند. همۀ اینها درست و بجاست. اما اگر خانۀ نائل و بسیاری از خانه&zwnj;ها و بناهای و محوطه&zwnj;های تاریخیِ معماری ما برای عموم مردم ارزشمند باشد و ارزششان برای مردم ناشناخته نباشد، آیا ممکن است نائل&zwnj;ها &laquo;به همین سادگی&raquo; تخریب شوند؟</p>
<p>بی&zwnj;تردید خانۀ نائل خانه&zwnj;ای ارزشمند بود و اهل فرهنگ و مورخان و معماران و مرمت&zwnj;گران و ... در ارزشمندی آن تردیدی نداشتند. اما این را هم می&zwnj;دانیم که مردم عامه و بسیاری از مدیران و کارشناسانِ مسئول دروناً چنین باوری ندارند. بسیاری از ایشان بنا به ضرورت یا مصلحت با امور میراث فرهنگی سروکار دارند و از سر تکلیف از ارزش و حرمت آن سخن می&zwnj;گویند. می&zwnj;توان حدس زد که ارزش خانه&zwnj;هایی نظیر خانۀ نائل برای بیشتر مردم از دم&zwnj; دستی&zwnj;ترین چیزها کمتر باشد و اگر ایشان در مقام انتخاب باشند، ارزش مادی زمین خانۀ نائل را هزاران بار به ارزش&zwnj;های دیگر آن ترجیح دهند. اما چرا همین مردم، هنگامی که از ارزش چیزی باخبرند، آن را با دنیایی هم عوض نمی&zwnj;کنند؟</p>
<p>همۀ ما اگر دست&zwnj;نوشته&zwnj;ای از مادرِ مهربانِ ازدنیارفته&zwnj;مان به یادگار داشته باشیم یا چند عکسی از او به ما رسیده باشد، حتماً آن عکس و نامه را بادقت نگهداری کنیم و می&zwnj;کوشیم سرِ مویی از آن کم نشود. به همه می&zwnj;سپاریم که مبادا آن نامه از بین برود و آن عکس طوری بشود. حتی شده آن را لای قرآن نگه بداریم، از آن محافظت می&zwnj;کنیم. مگر آن نامه با همۀ نامه&zwnj;هایی که تاکنون خوانده&zwnj;ایم، یا آن عکس با همۀ عکس&zwnj;هایی که تاکنون دیده&zwnj;ایم چه تفاوتی دارد؟ چرا به این بسنده نمی&zwnj;کنیم که یکبار آن نامه را بخوانیم و بعد از خواندنْ کاغذش را به دور بیندازیم؟ چرا راضی نمی&zwnj;شویم که آن عکس را اسکن کنیم و اصلِ عکس را به دور بیندازیم؟ اگر چنین کنیم، چرا احساس گناه می&zwnj;کنیم؟ شاید پاسخمان این است که دست&zwnj;نوشتۀ مادر مانند نامه&zwnj;های اداری هرروزه نیست که صرفاً مطالبش برای ما مهم باشد و پس از اینکه آن را خواندیم، دورش بیندازیم. ممکن است دست&zwnj;نوشته یا عکس مادر را ده&zwnj;ها بار خوانده و دیده باشیم و با این حال، واردآمدن آسیبی کوچک بر کاغذِ دست&zwnj;نوشته و عکس را خطایی بزرگ و جبران&zwnj;ناپذیر بدانیم و تحمل نکنیم. حتی ممکن است آسیبی کوچک بر اینها ــ مثلاً تا شدن یا پاره&zwnj;شدن گوشۀ کوچکی از آن ــ برای ما مهمتر از مثلاً سوختن سند مهمی چون فرمان مشروطه یا سرقتِ لوح کوروش باشد.</p>
<p>چرا چنین است؟ زیرا برخی چیزها برای ما &laquo;ارزشمند&raquo; است و ما به ارزشش &laquo;آگاهیم&raquo;. به سخن دیگر، برخی چیزها چنان برای ما ارزشمندند که تا ابد برای ما حرفِ گفتنی دارند، داستان دارند، روایت دارند و هرچه می&zwnj;گذرد روایتشان تکراری نمی&zwnj;شود. هربار که به آنها مراجعه می&zwnj;کنیم، به همان میزان که ما تغییر کرده&zwnj;ایم، روایتمان نیز از آنها تغییر می&zwnj;کند و روایتش &laquo;نو نو می&zwnj;رسد&raquo;؛ روایتی که ما خود را در آینۀ آن به جای می&zwnj;آوریم و هر بار که روایتمان تغییر می&zwnj;کند، خودمان را به گونه&zwnj;ای دیگر باز می&zwnj;شناسیم. به همین دلیل است که دمی چشم از آن فرو نمی&zwnj;بندیم و مدام در مقام حفاظت آن هستیم و اگر هم، به&zwnj;سهو، در آن خللی رخ دهد، زود در صدد رفعش برمی&zwnj;آییم.</p>
<p>اگر خانۀ نائل و نظایر آن چنین می&zwnj;بود، احتمالاً تخریب نمی&zwnj;شد. حال پرسش شایستۀ تحقیق این است که برای آنکه عموم مردم، همچون اهل میراث فرهنگی، از ارزش میراث تاریخیِ معماری آگاه باشند، چه باید کرد؟ چطور می&zwnj;توان این آگاهی را تا اندازه&zwnj;ای در جامعه ارتقا داد تا مردم، پیش از کارشناسان، جلودار قافلۀ حفظِ میراث تاریخی باشند و همواره، بی&zwnj;آنکه لازم باشد مدیری از بالا دستور دهد، گوش&zwnj;به&zwnj;زنگ حفظ و مشتاق شنیدنِ روایت&zwnj;هایش باشند؟</p>