--- 
title: "به چشمِ عاشقی" 
authors: e.najafi 
types: blog 
tags: الناز نجفی,آسمانه,مطالعات معماری ایران,تاریخ معماری 
featured: false
slug: 4VVsx 
excerpt: "به عقیدۀ باباشاه اصفهانی خط نیز همچون روی زیبا هرقدر که موزون باشد ولی صفا نداشته باشد، مرغوب نخواهد بود. این یگانه جایی نیست که چه در توصیف زیبارویان و چه در توصیف شعرِ شاعران یا خطِ خوشنویسان، با دو قبیل تعابیر مواجهیم: «حُسن»، «زیبایی»، «نکویی»، «جمال» و «موزونی» از سویی و «صفا»، «لطف»، «آن»، «ملاحت» و «مزه» از سوی دیگر." 
--- 
<div>
<div>
<p style="text-align: justify;">به عقیدۀ باباشاه اصفهانی خط نیز همچون روی زیبا هرقدر که موزون باشد ولی صفا نداشته باشد، مرغوب نخواهد بود. این یگانه جایی نیست که چه در توصیف زیبارویان و چه در توصیف شعرِ شاعران یا خطِ خوشنویسان، با دو قبیل تعابیر مواجهیم: &laquo;حُسن&raquo;، &laquo;زیبایی&raquo;، &laquo;نکویی&raquo;، &laquo;جمال&raquo; و &laquo;موزونی&raquo; از سویی و &laquo;صفا&raquo;، &laquo;لطف&raquo;، &laquo;آن&raquo;، &laquo;ملاحت&raquo; و &laquo;مزه&raquo; از سوی دیگر:<br />حُسنت به اتفاق ملاحت جهان گرفت/ آری به اتفاق جهان می&zwnj;توان گرفت (حافظ)<br />اینکه می&zwnj;گویند آن خوشتر ز حُسن/ یار ما این دارد و آن نیز هم (حافظ)<br />اگر حُسن، نکویی و جمال، صفات کلیِ زیبارویان است، ملاحت، آن و لطف، مختص رویِ معشوق و یار است. احمد غزّالی در کتاب سوانح در توضیح این تفاوت چنین آورده:<br />کرشمۀ حُسن دیگر است و کرشمۀ معشوقی دیگر. کرشمۀ حُسن را روی در غیر نیست و از بیرون پیوندی نیست. اما کرشمۀ معشوقی ـ غنج و دلال و نازـ از عاشق مدد دارد و بی او راست نیاید. نیکویی دیگر است و معشوقی دیگر... کرشمۀ معشوقی را نظارۀ نیاز عاشقی می&zwnj;بایست. چون نبود او برهنه بماند که محل قبول نیافت.<br />جوانمردا! کرشمۀ معشوقی در حُسن و کرشمۀ حسن همچون ملح در دیگ بباید تا کمال ملاحت به کمال حسن پیوندد.<br />ملاحت یا به تبعِ معشوقی پیدا می&zwnj;شود و یا نگاه عاشق آن را بیدار می&zwnj;کند. در جهان حُسن&zwnj;فروشان کم نیستند، اما پای ملاحت که به میان می&zwnj;آید معشوق ممتاز می&zwnj;شود.[۱] انکار امتیازِ معشوق بر دیگر زیبارویان، ممکن و معقول نیست.[۲] این درست مثل خطاب خلیفه به لیلی مایۀ تمسخر و نکوهش می&zwnj;شود:<br />گفت لیلی را خلیفه &laquo;کان توی/ کز تو مجنون شد پریشان و غوی&raquo;<br />از دگر خوبان تو افزون نیستی/ گفت &laquo;خامش چون تو مجنون نیستی&raquo; (مولوی)<br />اما چرا در قلمرو ملاحت مقایسه بی&zwnj;اعتبار است. چنین به نظر می&zwnj;آید که تا وقتی از زیبا و زیباتر یا رعنا و رعناتر می&zwnj;گوییم و خلاصه تا جاییکه بحث شباهت و لاشباهت موضوعیت دارد، هنوز نظر به کیفیت داریم و کیف از مقولات منطق است. اما شاید کسی تردید نداشته باشد که هر اثر هنری (بدیل معشوق در این بحث) واجد امری بی&zwnj;قیاس و توصیف ناپذیر و یا به قول دکتر شفیعی کدکنی، &laquo;بلاکیف&raquo; نیز هست و همین است که آن را به مرتبۀ هنر ارتقا می&zwnj;دهد و حیطۀ هنر را از امور منطقی جدا می&zwnj;کند.<br />&laquo;حُسن&raquo; منطق را مخاطب قرار می&zwnj;دهد اما چیزی نیز در هنر باید باشد که دل را فرا&zwnj;خواند و مجنونی را بیدار &zwnj;کند و البته محل قبولی در بیرون نیز باید باشد که آن را دریابد و قدر داند. پس هر زمان که بازار خریداری و ذوق گرم&zwnj;تر بوده، کار هنر نیز راست&zwnj;تر آمده است و ای&zwnj;بسا توانسته هر امر باارزش را به مرتبۀ اثری هنری برکشد. مثلا آنجا که حافظ وضعِ شیراز را &laquo;بی&zwnj;مثال&raquo; می&zwnj;داند، قصدش اغراق شاعرانه نیست بلکه با &laquo;بی مشابهت&raquo; خواندن شیراز، عزم رهاندنِ صفاتِ شهرش از دایرۀ کیفیات قیاسی و ارتقاء آن به مرتبه&zwnj;ای بلاکیف و هنرشناسانه را کرده. علی&zwnj;الصباح نیشابور، شام بغداد، باد هرات و نظایر آن نیز همچون وضع شیراز بی&zwnj;مثال است و شاهد و ناظر بی&zwnj;مثالی&zwnj;اش، رودکی&zwnj;&zwnj;ها، عطارها و خیام&zwnj;ها و بلکه غالب اهالی صاحب&zwnj;ذوق این شهرها بوده&zwnj;اند. لابد در ادواری نیز، در غیابِ این نظّارگی، محاسن بیشماری برهنه مانده و معدوم شده است.</p>
<p style="text-align: justify;">&nbsp;</p>
</div>
</div>
<div>۱. اگرچه حُسن&zwnj;فروشان به جلوه آمده&zwnj;اند/ کسی به حسن و ملاحت به یار ما نرسد (حافظ)</div>
<div style="text-align: justify;">۲.به حسن و خلق و وفا کس به یار ما نرسد/ تو را در این سخن انکار کار ما نرسد (حافظ)</div>