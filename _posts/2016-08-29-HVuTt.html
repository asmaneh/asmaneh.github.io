--- 
title: "ردپای معماری ایرانی در تایلند؟" 
authors: namavar.zahra 
types: blog 
tags: معماری ایرانی,تایلند,زهرا نام‌آور,تاریخ معماری,آسمانه,مطالعات معماری ایران 
featured: false
featureImg: "/assets/img/posts/HVuTt.jpg" 
slug: HVuTt 
gallery: 
- image_path: "/assets/img/posts/HVuTt.jpg" 
  title: "ردپای معماری ایرانی در تایلند؟" 
- image_path: "/assets/img/posts/HVuTt-1.jpg" 
  title: " منبع عكس سمت راست: (29/08/2016) http://blehlovesfood.com/2016/02/28/grand-palace-emerald-buddha/" 
- image_path: "/assets/img/posts/HVuTt-2.jpg" 
  title: "" 
- image_path: "/assets/img/posts/HVuTt-3.jpg" 
  title: "نقاشي ديوارها در مجموعه Grand Palace" 
- image_path: "/assets/img/posts/HVuTt-4.jpg" 
  title: "" 
- image_path: "/assets/img/posts/HVuTt-5.jpg" 
  title: "" 
- image_path: "/assets/img/posts/HVuTt-6.jpg" 
  title: "" 
- image_path: "/assets/img/posts/HVuTt-7.jpg" 
  title: "تصویر8. قرارگيري فضاهاي فرعي نظير آشپزخانه در كنج خارجي حياط" 
- image_path: "undefined" 
  title: "" 
 
excerpt: "در دورهم‌نشینی دوستانه‌ای که در عصر یک روز تابستان برای صرف چای با جمعی از همکاران دانشگاهی گرد آمده بودیم، صحبت از مذهب و زبان در جنوب‌شرق آسیا شد." 
--- 
<p style="text-align: justify;">1)</p>
<p style="text-align: justify;">&nbsp;</p>
<p style="text-align: justify;">در دورهم&zwnj;نشینی دوستانه&zwnj;ای که در عصر یک روز تابستان برای صرف چای با جمعی از همکاران دانشگاهی گرد آمده بودیم، صحبت از مذهب و زبان در جنوب&zwnj;شرق آسیا شد. حضور اسلام در کشورهای اندونزی، مالزی و حتی فیلیپین، پیش از تغییر مذهب به کاتولیک &ndash;که عمدتا ناشی از نفوذ و سیاست تفتیش عقایدِ اسپانیایی&zwnj;ها بود- بحث را به نقشِ تاریخی ایران در اشاعه اسلام در مناطق جنوب&zwnj;شرق آسیا کشید. حضور کلمات فارسی در زبان مالایی از جمله شواهدی بود که دوستان در اثبات ادعای خود جهت نفوذ و تاثیر فرهنگ ایران در منطقه جنوب&zwnj;شرق آسیا می&zwnj;آوردند؛ اشاره به شخصیت&zwnj;های برجسته ایرانی در تاریخ این منطقه از دیگر دلایل بود. در این میان یکی از دوستان به "شیخ احمد قمی" از شخصیت&zwnj;های متنفذ تایلند در قرن شانزدهم میلادی اشاره کرد. شیخ احمد تاجری سرشناس، با نفوذ فراوان، در دربار تایلند بود که علاوه بر اقتصاد تاثیراتی در فرهنگِ آن زمان تایلند نیز داشت؛ به طوریکه نوادگان او همچنان از خاندان&zwnj;های سرشناس در تایلند به شمار می&zwnj;روند. دایره صحبتهای آن روزمان به همان میز چای عصرانه محدود ماند...</p>
<p style="text-align: justify;">&nbsp;</p>
<p style="text-align: justify;">2)</p>
<p style="text-align: justify;">&nbsp;</p>
<p style="text-align: justify;">پس از مدتی زندگی در جنوب&zwnj;شرق آسیا، که به دلیل مشغله&zwnj;های فراوان با محرومیت از سفر و بازدیدهای معمولِ معمارانه&zwnj;ام همراه بود، فرصتی چندروزه و تقریبا ناگهانی برایم فراهم شد. به دلیل کمبود زمان، بدون برنامه&zwnj;ریزی و مطالعه قبلی، تایلند را که مقصدی در دسترس و آسان بود، برای سفر انتخاب کردم. مقصدم بانکوک و آیوتایا- پایتخت قدیم تایلند- بود. هرچند تصمیم سفر معمارانه به تایلند، کشوری که شهرتش عمدتا به&zwnj;واسطه خرید، تفریح و سواحل زیبایش است، برای بسیاری از دوستانم موضوع شوخی و خنده بود.</p>
<p style="text-align: justify;">&nbsp;</p>
<p style="text-align: justify;">3)</p>
<p style="text-align: justify;">&nbsp;</p>
<p style="text-align: justify;">پس از سه روز اقامت در بانکوک، کم&zwnj;کم، سفر معمارانه به تایلند برای خودم هم سوال برانگیز شد. معماری تایلند عمدتا معماری فضای بیرونی است، اما سفر معماری برای من همواره مرادف با سفر درون فضا و آشنایی با جاذبه پیچیده فضای داخلی معماری بود. قطعا فرهنگ غنی تایلند و معماریِ وابسته به آن در جای خود موضوع مناسبی برای مطالعه است، اما در یک سفر یک هفته&zwnj;ای آنچه که از نمونه&zwnj;های برجسته این معماری، از طریق کتابهای راهنما، می&zwnj;یافتم و بازدید می&zwnj;کردم، عموما بناهایی مجسمه&zwnj;مانند و یا مجسمه&zwnj;هایی (چون تمثال بودا) بود، که هیچیک برای من توجه&zwnj;برانگیز نبود. (تصویر 1) شاید هم سنت معماری ایرانی، که هر بنایش دنیایی از جلوه&zwnj;ها و جاذبه&zwnj;های داخلی است، باعث می&zwnj;شد آنچه می&zwnj;بینم در نظرم غیرمعمارانه بنماید. به&zwnj;هرروی بناهای یادمانی بانکوک به هیچ&zwnj;وجه کنجکاوی معمارانه&zwnj;ام را پاسخ نمی&zwnj;داد. تنها بنایی که در میان انبوه بناهای معرفی شده در کتب راهنما متفاوت می&zwnj;نمود و چشمم را گرفت، معبدی با نام محلی Wat Phra Kaew بود که ترجمه آن به انگلیسی Temple of Emerald Buddha (معبد بودا؛ زمرد سبز) می&zwnj;شد. این معبد جزیی از مجموعه کاخ بزرگ (Grand Palace) بود که متاسفانه در زمان بازدید من، به دلیل برگزاری مراسمی از سوی دولت، امکان بازدید آن از نزدیک وجود نداشت، با این وصف از محوطه کاخ بزرگ تعدادی عکس از آن تهیه کردم. این بنا، و چندین بنای کوچک دیگر در این مجموعه، بدان جهت که شباهت بصری زیادی با تالارهای صفوی داشت توجه&zwnj;ام را جلب کرد؛ تالارهای صفوی یکی از موضوعات موردعلاقه و چندساله تحقیقاتی است که به همراه همکار گرامی جناب آقای مجتهدزاده در حال انجام آنم. یافتن این شباهت، که در جزییات نیز کیفیت تزییناتِ صنایع دستی اصفهان را در ذهنم زنده می&zwnj;کرد، مهمترین دریافتم از معماری بانکوک بود. (تصویر2,3,4)</p>
<p style="text-align: justify;">&nbsp;</p>
<p style="text-align: justify;">4)</p>
<p style="text-align: justify;">&nbsp;</p>
<p style="text-align: justify;">بازدید سه&zwnj;روزه بانکوک، جز مورد فوق، یک درس هم برایم داشت. اگر بار دیگر به تایلند بازگردم، نه بر بناهای بزرگ و شاهکارها، که بر بناهای مردمی و شهرهای کوچک تمرکز خواهم کرد.</p>
<p style="text-align: justify;">&nbsp;</p>
<p style="text-align: justify;">5)</p>
<p style="text-align: justify;">&nbsp;</p>
<p style="text-align: justify;">در راستای برنامه سفرم به توری یک&zwnj;روزه جهت بازدیدِ آیوتایا، پایتخت قدیم تایلند، ملحق شدم. امیدوار بودم در این شهر کوچک آنچه به دنبالش بودم بیابم. آنچه در وهله اول دیدم معماری مذهبی-حکومتی مشابه بانکوک، در مقیاسی کوچکتر، بود. در حقیقت آیاتویا الگوی بانکوک بوده است. اغلب آثار به جا مانده مجسمه&zwnj;ها و معابد توپر مجسمه&zwnj;مانندی بود که از دستبرد گذر زمان در امان مانده بود. مابقی دیوارهای مخروبه فضاهای معماری و بناهای فروریخته مجموعه&zwnj;های شهری بود که چون اسکلتی عریان از پیکری فرسوده، بیش از معماران، باستان&zwnj;شناسان را خوش می&zwnj;آمد. (تصویر5) در محوطه آخرین مجموعه تاریخی مورد بازدید، ناامیدانه درحال قدم زدن به سمت ماشین برای بازگشت به بانکوک بودم، که با یک خانه چوبی تایلندی مواجه شدم. خانه را از مکانی دیگر، جهت بازدید توریست&zwnj;ها، به این محوطه منتقل کرده بودند. فرصت چندانی برای بازدید نبود. گرمای طاقت&zwnj;فرسا همراهان بازدید را خسته و بی&zwnj;انرژی کرده بود، و همه برای رسیدن به ماشین و بازگشت به بانکوک بی&zwnj;قرار بودند؛ اما من گویی بالاخره فضایی معمارانه را یافته بودم. فضایی از جنس زندگی! پس از سه روز بازدید از معماری&zwnj;های مجسمه&zwnj;وار و مجسمه&zwnj;های باستانی، به شدت مشتاق بازدیدِ بنایی بودم که امکان لمس زندگی و تجسم رفتارهای انسانی از فضا را مهیا می&zwnj;کرد. از گروه جدا شدم و برای بازدیدی کوتاه وارد خانه&zwnj;ای با هویت کامل معماری شرق آسیا در بیرون شدم، به این امیدکه بنا دنیایی ناشناخته و جالب از معماری تایلندی را پیش چشمم می&zwnj;گشاید، اما با ورود به بنا کاملا شگفت زده شدم. (تصویر6)</p>
<p style="text-align: justify;">&nbsp;</p>
<p style="text-align: justify;">6)</p>
<p style="text-align: justify;">&nbsp;</p>
<p style="text-align: justify;">گویا در خانه&zwnj;ای کویری در ایران بودم که به جای مصالح معمول معماری ایرانی با چوب ساخته شده بود. هرچند خانه، به سبک خانه&zwnj;های بومی جنوب&zwnj;شرق آسیا، بر سکویی فراتر از سطح زمین قرار گرفته بود، اما حس فضایی و ویژگی&zwnj;های داخلی آن چنان بود که گویی با یک خانه حیاط مرکزی ایوانی در ایران مواجه&zwnj; بودم. حتی ترتیب فضاها و نحوه چینش آنها (از منظر اصلی و فرعی) همچون خانه&zwnj;های ایرانی بود. این واقعیت که حیاط مرکزی هیچگونه توجیه اقلیمی در آن منطقه نداشت، حس قویتری از حضور یک فرهنگ ِ معمارانه غیربومی را تداعی می&zwnj;کرد. شاید همین امر باعث شده بود سقفی چوبی در حیاط افراشته شود، اما عدم تماس این سقف با جداره&zwnj;ها و جدایی آن از دیوارهای پیرامونی همچنان ماهیت حیاط&zwnj;گونه و حس مرکزی آن را حفظ و تقویت کرده بود. حضور در فضایی ایرانی، آن هم در قلب پایتخت تاریخی تایلند، مرا به فضای صحبت&zwnj;های آن مهمانی چای عصرانه برد. صحبتهایی با محوریت نفوذ فرهنگ ایرانی در جنوب&zwnj;شرق آسیا و شخصیت جالب و کمتر شناخته شیخ احمد قمی، ایرانی پرنفوذ در تایلند... بعدتر دانستم به سکونت و تجارت در آیوتایا -&nbsp; که در زمان او دربارتایلند در آن مستقر بوده- اشتغال داشته و مقبره وی نیز همچنان در این شهر واقع است.</p>
<p style="text-align: justify;">&nbsp;</p>
<p style="text-align: justify;">متاسفانه فرصت مناسب برای عکاسی و یا برداشت و کروکی از بنا وجود نداشت. ماشینِ گروهِ بازدید در گرمای طاقت&zwnj;فرسا منتظر من بود و من پس از گرفتن چند عکسِ سریع و سرسری از بنا، (تصویر7,8) شتابان به سوی ماشین دویدم.</p>
<p style="text-align: justify;">&nbsp;</p>
<p style="text-align: justify;">&nbsp;7)</p>
<p style="text-align: justify;">&nbsp;</p>
<p style="text-align: justify;">اگر در آینده فرصتی دست دهد، بی&zwnj;تردید به یافتن ریشه&zwnj;های پیوند بناهایی که در بانکوک و آیوتایا، آنچنان قوی، مرا به یاد معماری سرزمینم انداخته بود، خواهم پرداخت. بناهایی با &zwnj;شباهات آشکار به معماری مناطق مرکزی ایران که دیدن آنها خارج از ایران، و حتی گاه در برخی مناطق ایران بزرگ، دور از ذهن می&zwnj;نماید.</p>
<p style="text-align: justify;">&nbsp;</p>
<p style="text-align: justify;">8)</p>
<p style="text-align: justify;">&nbsp;</p>
<p style="text-align: justify;">برایم روشن نیست آیا نگاه من، که شکل گرفته در بستر فرهنگ ایرانی است، تنها شباهت سازی بصری بین این دو معماری در ذهن ایجاد کرده؛ و یا حس و چشمان آشنای من با معماری ایرانی قادر بوده سرنخ&zwnj;های ارتباطات واقعی بین این دو معماری (ایران و تایلند) را بیابد. به هر روی، داستان شیخ احمد قمی و نقش اقتصادی-فرهنگی که او در قرن شانزدهم، یعنی مقارن صفویان، در دربار تایلند ایفا کرده است، تا حد زیادی مجابم می&zwnj;کند که این ارتباط، موضوعی شایسته تحقیق است.</p>