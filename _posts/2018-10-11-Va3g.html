--- 
title: "نظر به درد دیگران*" 
authors: madani 
types: blog 
featured: false
featureImg: "/assets/img/posts/Va3g.jpg" 
slug: Va3g 
gallery: 
- image_path: "/assets/img/posts/Va3g.jpg" 
  title: "نظر به درد دیگران*" 
- image_path: "/assets/img/posts/Va3g-1.jpg" 
  title: "Sanaa, view of the Qasimi-quarter in the old city © Photo: T. Marchand" 
- image_path: "/assets/img/posts/Va3g-2.jpg" 
  title: "Dar al-Hajar, Summer palace. Wadi Dhar © Photo: T. Marchand" 
 
--- 
<div>
<div>
<p>موزۀ پرگامون برلین از سه ماه پیش میزبان نمایشگاهی است از عکس&zwnj;های آثار تاریخی یمن؛ نمایشگاهی که تا پایانش ۲-۳ روز بیشتر باقی نمانده است. معرفی نمایشگاه در وبگاه موزه به این قرار است:</p>
<p style="padding-right: 80px;"><strong>&laquo;بناهایی که چشم را می&zwnj;گیرد: میراث معماری یمن&raquo;</strong></p>
<p style="padding-right: 80px;">معماری جزو عالی&zwnj;ترین دستاوردهای فرهنگی یمن است. بسیار پیش از زمانۀ ملکه سبا، جریان قدرتمندی از شیوه&zwnj;های سنتی ساختمانی در هماهنگی با پستی&zwnj;وبلندی&zwnj;های متنوع جنوب شبه&zwnj;جزیرۀ عربستان و وضعیت چالش&zwnj;برانگیز اقلیمی آن ابداع شده بود. محیط مصنوع یمن را برج و باروهای مستحکم و خانه&zwnj;های برجی و روستاهایی شکل می&zwnj;دهد که به دقت بر سر ارتفاعات مستقر شده است. همۀ این&zwnj;ها با شبکه&zwnj;ای وسیع از گذرگاه&zwnj;های سنگی پاکتراش با هم مرتبط است. زمین&zwnj;های کشاورزی مطبق و شیب&zwnj;دارشان را نیز به کمک شبکه&zwnj;های آبرسانی شگفت&zwnj;آوری سیراب می&zwnj;کنند. نسل&zwnj;های پیاپی صنعت&zwnj;گران ماهر از فنون بومی و مواد بوم&zwnj;آورد بهره گرفته&zwnj;اند تا مجموعه&zwnj;های معماری بی&zwnj;نظیری پدید آورند؛ بناهایی که به قول یک استاد سنگ&zwnj;تراش، &laquo;چشم&zwnj;گیر&raquo; است. مقیاس و تناسبات متعادل آنها تحسین هر بیننده&zwnj;ای را بر می&zwnj;انگیزد.</p>
<p style="padding-right: 80px;">از اهداف این نمایشگاه پیش چشم آوردن شکوه میراث معماری یمن و جلب توجه عمومی نسبت به اهمیت فرهنگی و تاریخی آن است. به علاوه نمایشگاه بر تهدیدهای برآمده از جنگ داخلی یمن که از سال ۲۰۱۵ آغاز شد نیز صحه می&zwnj;گذارد. به جز فاجعۀ انسانی و از دست رفتن جان&zwnj;های بسیار، محوطه&zwnj;های باستانی، موزه&zwnj;ها و بناهای تاریخی مهم یمن نیز&nbsp; بسیار آسیب دیده و یا ویران شده است. هر سه شهر باستانی یمن، شبام و صنعا و زبید، که در فهرست میراث جهانی یونسکو ثبت است، اکنون در خطر است و پرشمار بناهای دیگر نیز طی این نزاع&zwnj;ها خرابی&zwnj;هایی پیدا کرده است. به طرز غم&zwnj;انگیزی، دستیابی به صلح بسیار دور به نظر می&zwnj;رسد. در این نمایشگاه تلاش شد توجه عمومی نسبت به ضرورت همکاری&zwnj;های بین&zwnj;المللی برای حفاظت این میراث ارزشمند جلب شود. امری که اگر فراموش شود، این میراث آینده&zwnj;ای نخواهد داشت.</p>
<p style="padding-right: 80px;">اکثر عکس&zwnj;ها اثر تره&zwnj;ور مارچند، معمار و انسان&zwnj;شناس اجتماعی است و بین سال&zwnj;های ۱۹۹۰ تا ۱۹۹۸ و نیز طی دورۀ سیزده ماهۀ شاگردی&zwnj;اش نزد استادکاران سازندۀ مناره در یمن ثبت شده است. عکس&zwnj;ها گوناگونی معماری یمن و نسبت آن با محیط طبیعی کشور را به تصویر می&zwnj;کشد؛ محدوده&zwnj;ای از دریای سرخ تا سرزمین&zwnj;های مرتفع آن سوی بیابان، تا وادی حضرموت و اقیانوس هند. در تکمیل این مجموعه، عکس&zwnj;هایی تاریخی نیز در نمایشگاه هست که بیشترشان را هرمان بورچ&zwnj;آرتِ سیاح حدود سال ۱۹۰۰ تهیه کرده است (قرض از موزۀ مردم&zwnj;شناسی)، به علاوۀ دو نمای قدیمی از صنعا که در سال&zwnj;های ۱۸۷۲ و ۱۹۰۰ تهیه شده (آرشیو خصوصی، برلین).</p>
<p>&nbsp;وقتی اولین بار حین خواندن این معرفی به پاراگراف دوم رسیدم انتظار داشتم نوشته باشند هدف از برگزاری این نمایشگاه جلب توجه عمومی نسبت به فاجعۀ انسانی یمن است؛ اما همینطور که کلمات بعدی را &zwnj;خواندم ناامید شدم: هدف جلب توجه عمومی به اهمیت فرهنگی و تاریخی میراث معماری یمن بوده است.</p>
<p>البته در تقسیم&zwnj;کاری میان سازمان&zwnj;های بین&zwnj;المللی با اهداف بشردوستانه، میراث فرهنگی هم سهمی دارد و این توجه ویژه به آن بناهای سنگی به معنای نادیده داشتن فاجعۀ انسانی نیست. نکتۀ بامزه این است که عنوان نمایشگاه نیز بر چشمگیر بودن بناها تأکید دارد.</p>
<p>اما جور دیگری هم می&zwnj;شود این موضوع را نگاه کرد. این روزها عکس&zwnj;هایی که از یمن می&zwnj;رسد، عکس انفجار و دود و کودکانی قحطی&zwnj;زده است که گویی حتی پیش از مردن از انسانیت ساقط شده&zwnj;اند. می&zwnj;گویند این همه خبر و تصویر که هر روز در اخبار نشانمان می&zwnj;دهند هولناک&zwnj;ترین چیزها را هم به تدریج برایمان عادی می&zwnj;کند. چندین سال است که نام یمن ملازم همین تصاویر هولناک است. شاید ملازمت نامش با تصاویر بناهای زیبا و شگفت&zwnj;انگیز صنعا خلاف&zwnj;آمد عادت باشد؛ خلاف&zwnj;آمدی که ممکن است بیننده را کنجکاو دانستن دربارۀ آن بناها کند؛ کنجکاو اینکه بدانند این بناها از کجا پیدا شده&zwnj;اند؛ کنجکاو شناختن آدم&zwnj;هایی که در خیالشان چنین بناهایی بوده، آدم&zwnj;هایی که سنگ بر سنگ گذاشتند و آنها را ساختند، کسانی که این میراث باشکوه جهان را پدید آوردند، و آنهایی که هزاران سال در چنین بناهایی زیسته&zwnj;اند. من خود این&zwnj;ها را به تازگی آموخته&zwnj;ام:</p>
<p>برخلاف شمال شبه&zwnj;جزیرۀ عربستان، جنوبش سرزمینی بوده است آباد و به مراتب متمدن. می&zwnj;گویند از هزار تا ۱۱۵ پیش از میلاد حاکمانی داشته به نام سبائیان (که نسبتی دارد با آن ملکۀ سبا که بیشتر در سیاقی دینی درباره&zwnj;اش شنیده&zwnj;ایم). سبائیان شهری داشتند به نام مأرب و در مأرب سدی ساختند که بقایای آن هنوز پابرجاست. با کمی تسامح در بناهای چنداشکوبۀ صنعا رد همان بقایا را می&zwnj;شود دید؛ چنان که در توضیح همین نمایشگاه هم به این تداوم اشاره شده است. چند سده بعد، یمنی&zwnj;ها پادشاهِ یهودیِ مسیحی&zwnj;کشی داشتند و با استمداد از رومِ مسیحی از دستش خلاصی یافتند. آن پادشاه از فرستادگان حاکم مسیحی حبشه شکست خورد. چند دهه بعد از این وقایع نیز، یمنی&zwnj;ها جزو اولین مردمانی بودند که به دعوت پیامبر اسلام ایمان آوردند. یمن معادن عقیقی دارد که مرغوب و گران&zwnj;بهاست. سرآغاز نوشیدن قهوه به سبک امروز را در یمن می&zwnj;یابیم. ...</p>
<p>با دانستن این&zwnj;ها ممکن است آن آدم&zwnj;ها با وضع مشقت&zwnj;بارشان بار دیگر در چشم عادت&zwnj;یافتۀ ما انسان جلوه کنند؟ به قول متن معرفی نمایشگاه، &laquo;به طرزی غم&zwnj;انگیز (تراژیک)&raquo;، صلح دور است و نه در شرق و نه در غرب جهان خبری از جنبش&zwnj;های ضدجنگ نیست؛ فقط در هر طرف صدای هیاهوی هواداران یکی از طرفین جنگ داخلی بلندتر است. با یک گل بهار نمی&zwnj;شود، اما با تکرار این دست نمایش&zwnj;ها، تغییر در افکار عمومی ممکن&zwnj;تر است؛ مگر&nbsp; آثار گذشتگان منجی مردمان امروز شود.</p>
<p>پی&zwnj;نوشت:</p>
<p>&nbsp;* عنوان این یادداشت عین عنوان کتابی از سوزان سونتاگ است.</p>
<p>- مطالعۀ بیشتر دربارۀ نمایشگاه و تماشای تصاویر بیشتر:&nbsp;<a href="https://www.smb.museum/en/exhibitions/detail/mit-augenmass-meisterwerke-der-architektur-im-jemen.html" target="_blank" rel="noopener">https://www.smb.museum/en/exhibitions/detail/mit-augenmass-meisterwerke-der-architektur-im-jemen.html</a></p>
<p>&nbsp;</p>
</div>
</div>