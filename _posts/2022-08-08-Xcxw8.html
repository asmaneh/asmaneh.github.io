--- 
title: "مکانِ غیرمکان‌مند؛ پارادوکسی به مبهمی آینده!" 
authors: سیدعلیرضا سیدی 
types: blog 
tags: مکان,اکسپو 
featured: false
featureImg: "/assets/img/posts/Xcxw8.jpg" 
slug: Xcxw8 
gallery: 
- image_path: "/assets/img/posts/Xcxw8.jpg" 
  title: "مکانِ غیرمکان‌مند؛ پارادوکسی به مبهمی آینده!" 
- image_path: "/assets/img/posts/Xcxw8-1.jpg" 
  title: "نمایشگاه آثار ون‌گوگ در ونکوور ۲۰۲۱؛ اجزا معماری به مثابه پرده‌ای برای نمایش.(Imagine-vangogh.com" 
 
excerpt: "امروزه گرایش‌های موجود در فضای آکادمیک رشتهٔ معماری و افزون بر آن، حوزهٔ فعالیت حرفه‌ای معماران، آنچنان گسترهٔ عظیمی از علوم را شامل می‌شود که به نظر می‌رسد پاره‌ای از آن‌ها قرابت چندانی با یکدیگر ندارند. " 
--- 
<p>امروزه گرایش&zwnj;های موجود در فضای آکادمیک رشتهٔ معماری و افزون بر آن، حوزهٔ فعالیت حرفه&zwnj;ای معماران، آنچنان گسترهٔ عظیمی از علوم را شامل می&zwnj;شود که به نظر می&zwnj;رسد پاره&zwnj;ای از آن&zwnj;ها قرابت چندانی با یکدیگر ندارند. به بیانی دیگر، آنچه در وضعیت کنونی مشاهده می&zwnj;گردد فعالیت طیف گسترده از علوم و حرف، زیر چتر بزرگ معماری است؛ از معمار_دِوِلوپِر گرفته تا معمار_جامعه&zwnj;شناس. در واقع، به نظر می&zwnj;رسد معماری بیش از هر زمان دیگری، با نوعی کثرت&zwnj;گرایی مواجه شده است که ماحصل آن شکل&zwnj;گیری تعاریف و مصادیق گوناگون، مختلف و چه بسا متضاد از معماری نزد هر یک از نگرش&zwnj;های موجود است. در چنین وضعیتی آنچه در نوع خود قابل توجه می&zwnj;نماید، چگونگی برخورد هر یک از نگرش&zwnj;های موجود با مفاهیم مشترک حوزهٔ معماری است که از جملهٔ آن&zwnj;ها می&zwnj;توان به مفهوم &laquo;مکان&raquo;، به عنوان یکی از کلیدی&zwnj;ترین مفاهیم معماری طی نیم&zwnj;قرن گذشته، اشاره نمود.&nbsp;</p>
<p>اندیشمندان حوزهٔ معماری تعاریف متعددی از مفهوم مکان ارائه کرده&zwnj;اند؛ با این حال، مکان را می&zwnj;توان حاصل تداعی خاطرات و دریافت معانی از محیط به حساب آورد (قاسمی اصفهانی، ۱۳۹۷، ۶۲) [۱]. به عبارت دیگر، شرط مکان شدن یک فضا،&zwnj; موجودیت معانی و خاطرات است. معانی و خاطرات نیز به وسیله&zwnj;ٔ رویدادهای جاری در فضا شکل می&zwnj;گیرند که با هر بار یادآوری یا نظر کردن به آن فضا، مجدد در ذهن زنده می&zwnj;شوند؛ و اینجاست که مفهوم مکان خلق می&zwnj;شود. وابستگی مکان به رویدادهای جاری در آن را می&zwnj;توان در نظریات کریستوفر الکساندر نیز مشاهده کرد؛ او معتقد است که تکرار الگووار رویدادها هویت یک مکان را می&zwnj;سازند (الکساندر، ۱۳۹۷: ۱۷) [۲] .&nbsp;</p>
<p>بر این اساس هویت&zwnj;مندی و مکان&zwnj;مندی مشروط بر وجود بستری متشکل از فضا معماری تعبیر می&zwnj;شود که خود مبتنی بر اجزا معماری از قبیل کف، سقف، دیوار و ... است [۳].&nbsp; در نتیجه چنین می&zwnj;توان گفت که اجزا معماری، فضا معماری را می&zwnj;سازند، فضا معماری، بستر شکل&zwnj;گیری رویدادها است، رویدادها موجب ساخت خاطرات و معانی می&zwnj;شوند و در نهایت تداعی خاطرات و معانی، مکان را شکل می&zwnj;دهد. از این رو چنین می&zwnj;توان نتیجه گرفت که اجزا معماری بر ساخت مفهوم مکان اثرگذار هستند. در این بین نگاه هر یک از نگرش&zwnj;ها و جریان&zwnj;های مختلف حوزهٔ معماری به هر یک از اجزا معماری می&zwnj;تواند در نوع خود جالب توجه باشد، چراکه قادر خواهد بود ادراکات متفاوتی را نه تنها از هر یک از اجزا، بلکه از کل فضا معماری به دست دهد.</p>
<p>حال اگر ادراک انسان از فضا _به عنوان یک پدیده_ را سنتزی از وجوه عینی و ذهنی&nbsp; بدانیم [۴]، از آنجا که وجه عینی از طریق کالبد متعین می&zwnj;گردد، در صورت بهره&zwnj;گیری از عناصر یکسان در چند فضا و پدید آوردن فضاهایی بسیار بسیار مشابه، می&zwnj;توان نقش عوامل عینی در ادراک مخاطب از آن فضاها را تعدیل نمود. در چنین شرایطی اجزا معماری و فضا معماری ناشی از آن&zwnj;ها، فاقد نقشی تعیین&zwnj;کننده در ادراک مخاطب خواهد داشت و در نهایت تفاوت ادراک افراد اساسا مبتنی بر وجه ذهنی خواهد شد. گفتنی است با توجه به اینکه وجه ذهنی اساسا بر خاطرات و جهان&zwnj;بینی هر شخص استوار است، ادراک ذهنی هر شخص یکتا و منحصر به فرد می&zwnj;نماید. بر این اساس، نمی&zwnj;توان ادعا نمود که ادراک افراد از یک فضا کاملا یکسان باشد، اما می&zwnj;توان ادراکات مشابهی را انتظار کشید.&nbsp;</p>
<p>بر این اساس شباهت کالبدی می&zwnj;تواند یکی از عوامل دست&zwnj;یابی به ادراکات مشابه تلقی گردد، با این حال اگر این شباهت کالبدی حتی تا یکسان&zwnj;سازی نیز پیش برود، قادر نخواهد بود تا سازنده مکان باشد. بدین علت که شرط مکان شدن_ همانطور که پیشتر بیان شد_ موجودیت معانی و خاطرات در فضا است که عمدتا مبتنی بر رویدادهایی انسانی هستند. در این بین اگرچه رویدادهای انسانی می&zwnj;توانند مشابه هم باشند اما نظر بر اینکه &laquo;انسانی&raquo; هستند هیچگاه دقیقا یکسان نیستند. حال اگر بتوان نقش انسان در شکل&zwnj;گیری رویدادها را بسیار کم&zwnj;رنگ کرد و آن را به حداقل رساند، به نحوی که عوامل غیرانسان&zwnj;ساخت سازندهٔ اصلی رویدادها باشند، احتمالا بتوان معانی و خاطرات بسیار بسیار مشابهی را پدید آورد که تولیدکننده مکان باشد.</p>
<p>در این رابطه بیایید به اکسپو ۲۰۲۰ دبی به عنوان میزبان یکی از بزرگترین فضاهای متاثر از رویدادهای غیرانسان&zwnj;ساخت نظری بیفکنیم. معماری تولید&zwnj;شده در این نمایشگاه، برآمده از ماهیت اکسپوها، جهت نشان دادن دستاوردهای کشورهای مختلف شکل می&zwnj;گیرد که ضمن ارائهٔ این مهم، با &zwnj;نگاهی خوشبینانه به آینده نیز همراه است. در این بین، در اکسپو اخیر، آینده بسیار تکونولوژیک تعبیر می&zwnj;شد که این مهم در معماری آن نیز متعین گشت. از این رو اکسپو ۲۰۲۰ دبی را می&zwnj;توان آخرین دورهمی بزرگ معماری خوشبین به تکنولوژی _به عنوان یکی از اصلی&zwnj;ترین حوزه&zwnj;های فعالیت معماران در کثرت&zwnj;گرایی حاضر_ محسوب نمود. مطابق انتظار آنچه در مهم&zwnj;ترین فضاهای این نمایشگاه مشاهده می&zwnj;شد، بهره&zwnj;گیری هرچه تمام&zwnj;تر از محصولات تکنولوژیک بود. به واقع پررنگ&zwnj;ترین عامل اثرگذار بر کیفیت فضایی و به تبع آن ساخت معانی، محتواهای ارائه شده از طریق سیستم&zwnj;های صوتی و تصویری خارق&zwnj;العاده&zwnj;&zwnj;ای بودند که در برخی موارد در برنامه&zwnj;دهی خود از هوش مصنوعی نیز بهره می&zwnj;بردند. این سیستم&zwnj;ها مشتمل بر نمایشگرهای بزرگ و کوچک، انواع و اقسام لیزرها، اکولایزرها، آمپلیفایرها و تجهیزات وابسته محسوب می&zwnj;شدند که اجزا معماری را به مثابهٔ بستری برای نمایش خود به کار می&zwnj;گرفتند.</p>
<p>به این ترتیب کیفیت فضایی ایجاد شده بیش از آنکه مبتنی بر کالبد متشکل از اجزا معماری باشد، متاثر از محتوایی اساسا غیرکالبدی است که در فضا معماری به نمایش درمی&zwnj;آید، به نحوی که اجزا معماری صرفا به محل نمایش آن تبدیل می&zwnj;شوند. در واقع معانی توسط محتوایی غیرکالبدی ارائه می&zwnj;گردند و حتی اگر اجزا معماری نقشی در این ماجرا داشته باشند، قطعا فاقد نقشی اساسی هستند. در این بین، نظر بر اینکه جملگی تجهیزات به کار رفته منقول هستند به طوری که می&zwnj;توان آن&zwnj;ها را جابه&zwnj;جا نمود و از فضایی به فضای دیگر برد یا دستکم عین آن&zwnj;ها را در فضایی دیگر استفاده نمود، با عنایت بر اینکه یک برنامه واحد از پیش اجرا شده در چند فضای مختلف پخش گردد_آنچنان که در مجموعهٔ نمایشگاه&zwnj;های آثار ون&zwnj;گوگ نیز شاهدش هستیم_ بعید نیست که بتوان کیفیت فضایی بسیار بسیار مشابهی را با استفاده از تجهیزات و برنامه&zwnj;ای کاملا یکسان در فضاهای مختلف پدید آورد و با ساخت معانی بسیار بسیار مشابه، به ادراکات بسیار بسیار مشابهی دست یافت. در این صورت احتمالا می&zwnj;توان یک مکان را در چند فضا بازتولید نمود و با پارادوکس به نام &laquo;مکانِ غیرمکان&zwnj;مند&raquo; مواجه شد.&nbsp;</p>
<p>در واقع مکانِ غیرمکان&zwnj;مند، بیانگر فضاهایی است که در ادراکشان، وجه عینی به علت یکسان بودن عناصر کالبدی&zwnj;، تعدیل شده است و وجه ذهنی نیز _باتوجه به اینکه متاثر از رویدادهای غیرانسان&zwnj;ساخت است_ شکل&zwnj;دهنده معانی بسیار بسیار مشابهی تلقی می&zwnj;شود که ادراکات بسیار بسیار مشابهی را به همراه دارد. بدین ترتیب مکانِ غیرمکان&zwnj;مند، افزون بر آنکه می&zwnj;تواند تداعی&zwnj;گر خاطرات و معانی خاص خود باشد، همزمان می&zwnj;تواند در چند فضای متفاوت نیز بروز یابد. از این رو ضمن اینکه به علت تداعی&zwnj;گر بودن خاطرات و معانی، مکان محسوب می&zwnj;شود، نظر بر عدم انحصارش به یک فضا، مکان&zwnj;مند نیست. بر این اساس مکانِ غیرمکان&zwnj;مند، حاصل سنتز تعدیل وجه عینی و ساخت کیفیت فضایی و معانی ناشی از رویدادهای غیرانسان&zwnj;ساخت محسوب می&zwnj;شود.</p>
<p>در این بین، لازم به ذکر است که عوامل اثرگذار بر ساخت کیفیت فضایی و معانی مکانِ غیرمکان&zwnj;مند، مایه افتراق آن از مفاهیم مشابه می&zwnj;گردند. در واقع با مقایسه مکانِ غیرمکان&zwnj;مند، سبک بین&zwnj;الملل و &laquo;نامکان&raquo; [۵] چنین می&zwnj;توان گفت که یکسان&zwnj;سازی کالبدی هر سه، تعدیل وجه عینی در ادراک را سرانجام دارد. با این حال، رویدادهای غیرانسان&zwnj;ساخت و محتواهای غیرکالبدی، در ساخت کیفیت فضایی و معانی مکانِ غیرمکان&zwnj;مند بیشترین نقش را دارند، حال آنکه در سبک بین&zwnj;الملل رویدادهای انسانی چنین نقشی را ایفا می&zwnj;نمایند و در نامکان نیز، کیفیت فضایی قابل دفاعی شکل نمی&zwnj;گیرد که به تبع آن معانی تعبیر &zwnj;گردد. از این رو عوامل اثرگذار بر شکل&zwnj;گیری وجه ذهنی در هر یک از این سه، با دیگری متفاوت است.&nbsp;&nbsp;</p>
<p>&nbsp;</p>
<p>&nbsp;</p>
<p>[۱] قاسمی اصفهانی، مروارید. (۱۳۹۷). اهل کجا هستیم؟ (هویت بخشی به بافت&zwnj;های مسکونی). تهران: انتشارات روزنه.</p>
<p>[۲] الکساندر، کریستوفر. (۱۳۹۷). معماری و راز جاودانگی؛ راه بی&zwnj;زمان ساختن. (ترجمه مهرداد قیومی بیدهندی). تهران: انتشارات روزنه</p>
<p>[۳] تاکنون در ارتباط با عناصر ساخت معماری کتب گوناگونی نوشته شده است؛ اگرچه از رساله ده کتاب ویتروویوس، به آن&zwnj;ها در قالب کف، سقف و دیوار اشاره شده است اما این عناصر در دوره رنسانس نیز بسیار مورد توجه بوده&zwnj;اند. شرح این مسئله در این مقال نمی&zwnj;گنجد و خود نیازمند پژوهش و نوشتاری جداگانه است با این حال، از مهم&zwnj;ترین کتب این حوزه،&nbsp; افزون بر کتاب مشهور &laquo;فرم فضا نظم معماری&raquo;، اثر فرانسیس دک چینگ، می&zwnj;توان به پژوهش اخیر رم کولهاوس در سال ۲۰۱۶ در قالب کتاب &laquo;اجزا معماری&raquo; اشاره نمود.</p>
<p>[۴] برخی از متخصصان معتقدند وجه ذهنی، به خودی خود وجود ندارد؛ بلکه آنچه به عنوان وجه ذهنی از آن یاد می&zwnj;شود، وجه عینی_ذهنی است. چراکه شرط پدید آمدن ذهنیت موجودیت چیزی است عینی است. در واقع ابتدا با پدیده به شکلی عینی مواجه می&zwnj;شویم و سپس وجه ذهنی پدید می&zwnj;آید. از این رو وجه ذهنی در شکل&zwnj;گیری خود متکی بر وجه عینی است.</p>
<p>[۵] در ابتدا قرن جاری میلادی، برخی از صاحب&zwnj;نظران قائل به مفهومی موسوم به &laquo;نامکان&raquo; بودند که ضمن وجود پاره&zwnj;ای از شباهت&zwnj;ها با مکانِ غیرمکان&zwnj;مند، نظر بر عوامل اثرگذار بر کیفیت فضایی آن دو، از تفاوتی بنیادین برخوردارند. نامکان به زعم متفکرینی همچون اوژه(۲۰۰۰, ۱۰) فضاهایی نظیر بزرگراه&zwnj;ها، پمپ&zwnj;بنزین&zwnj;ها، فروشگاه&zwnj;های زنجیره&zwnj;ای و امثالهم هستند که نظر بر شباهتشان با یکدیگر و بی&zwnj;اهمیتی&zwnj;شان در زندگی انسان، ارزش چندانی ندارند؛ این دسته از فضاها هیچگاه مقصد نیستند و صرفا برای گذر کردن انسان جهانی&zwnj;شده وضعیت پست مدرن به کار می&zwnj;آیند. با این حال بخش دیگری از منتقدین مفهوم نامکان را مورد قبول ندانسته&zwnj;اند، به طوری که کولهاوس و هرمان(۲۰۰۲)، مال&zwnj;ها را ارج نهاده&zwnj;اند و چنان واجد ارزش برشمرده&zwnj;اند که برای این گونه-بنا، سیر تحول و راهنما طراحی نگاشته&zwnj;اند.</p>
<p style="text-align: left;">[5] Auge, M. (2000). Non-places. New York: Routledge.</p>
<p style="text-align: left;">[5] Koolhaas, R &amp; Herman, D. (2002). Guide to shopping. Taschen: Harvard Design School.</p>