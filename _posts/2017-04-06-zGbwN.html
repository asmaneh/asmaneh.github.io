--- 
title: "هنر؛ از مردم، با مردم، برای مردم." 
authors: pouresmaiel 
types: blog 
tags: هنر,تارخ هنر,هنر و مردم,مریم پور‌اسماعیل,آسمانه,تاریخ معماری,مطالعات معماری ایران 
featured: false
slug: zGbwN 
excerpt: "بادِ آرامی که در دهکده و لای درخت‌ها می‌رفت، نیم‌رخِ نخ‌نما شدۀ اسفندیار را روی پرده آهسته تکان می‌داد. در همان حاشیۀ پرده که به درخت چسبیده بود، دست رستم و دشنه به اندازۀ ساقۀ علف بالاتر دندۀ سهراب بود. سید به رستم گفت: دست نگه دارید تا مردم بیایند. وسط پرده، رستم با ابعاد بزرگتری روی اسب نشسته بود، با دست راستش به آفتابِ روی پرده اشاره می‌کرد. بر نیم‌دایرۀ بالای شاخ‌های کلاهش با نخ سرخ نوشته شده بود: «تا فردا خواهیم دید که کدامیک از اسب‌های ما بدون سوار باز می‌گردد.»" 
--- 
<div>
<div>
<p style="text-align: justify;">بادِ آرامی که در دهکده و لای درخت&zwnj;ها می&zwnj;رفت، نیم&zwnj;رخِ نخ&zwnj;نما شدۀ اسفندیار را روی پرده آهسته تکان می&zwnj;داد. در همان حاشیۀ پرده که به درخت چسبیده بود، دست رستم و دشنه به اندازۀ ساقۀ علف بالاتر دندۀ سهراب بود. سید به رستم گفت: دست نگه دارید تا مردم بیایند. وسط پرده، رستم با ابعاد بزرگتری روی اسب نشسته بود، با دست راستش به آفتابِ روی پرده اشاره می&zwnj;کرد. بر نیم&zwnj;دایرۀ بالای شاخ&zwnj;های کلاهش با نخ سرخ نوشته شده بود: &laquo;تا فردا خواهیم دید که کدامیک از اسب&zwnj;های ما بدون سوار باز می&zwnj;گردد.&raquo;&nbsp;[1]</p>
<p style="text-align: justify;">&nbsp;</p>
<p style="text-align: justify;">بی&zwnj;شک، خواندن همین چند خط از قصۀ &nbsp;شب سهراب&zwnj;کُشان اثر بیژن نجدی توانسته است، پردۀ آن نقّال بی&zwnj;نام و نشان روستایی را در ذهن همۀ ما تصویر کند؛ چهرۀ رستم، حالت سهرات، دشنه، تهمینه، رخش، دیو، رنگ&zwnj;ها، پیکره&zwnj;ها... از جادوی قلم نجدی که بگذریم، به نظر می&zwnj;رسد که نسبتی میان ما و آن نقّاشیِ روی پرده برقرار است که به یاری آن می&zwnj;توانیم، واقعیت و خیال را درنوردیم و آن پرده را در ذهن خود تصویر کنیم.</p>
<p style="text-align: justify;">&nbsp;</p>
<p style="text-align: justify;">همیشه یک درخت سرو می&zwnj;کشیدم که زیرش پیرمردی قوزکرده، شبیه جوکیان هندوستان، عبا به خودش پیچیده، چمباتمه نشسته و دور سرش شالمه بسته بود و انگشت سبّابۀ دست چپش را به حالت تعجب به لبش گذاشته بود. رو به روی او دختری با لباس سیاهِ بلند خم شده، به او گل نیلوفر تعارف می&zwnj;کرد &ndash; چون میان آنها یک جوی آب فاصله داشت.&nbsp;[2]</p>
<p style="text-align: justify;">&nbsp;</p>
<p style="text-align: justify;">شاید ما نیز مانند راوی داستان بوف کور، اثر صادق هدایت، از خود بپرسیم که آیا این مجلس را من سابقاً دیده بوده&zwnj;ام؟ تصویر روی جلد قلمدان، نقاشی&zwnj;های مینیاتوریِ باسمه&zwnj;ایِ روی اشیاء که تصویر بزم&zwnj;ها و رزم&zwnj;های کهن، عاشق و معشوق، طبیعت، و مضمامینی از این دست را تصویر می&zwnj;کند. به نظر می&zwnj;رسد که اینها نیز تصاویری آشنایند.</p>
<p style="text-align: justify;">&nbsp;</p>
<p style="text-align: justify;">برداشت من از رنگ&zwnj;های موجود در زندگی چادرنشینان، ایلات و عشایر و نورآوری&zwnj;های ساده و با طمأنینۀ من، برای هر آشنا به کار و اهل بینش قابل درک است. آثار من با بهره&zwnj;گیری از یادآورها فراهم شده&zwnj;اند؛ طرح سادۀ چهارگوش در تابلوهای من یادآور کاشی در هنر ایرانی &ndash; اسلامی، یادآور آزادی در جابه&zwnj;جایی رنگ&zwnj;ها و رنگ&zwnj;آمیزی، و نیز معرف اصل بینش فلسفی من یعنی وجود جبر است.&nbsp;[3]</p>
<p style="text-align: justify;">&nbsp;</p>
<p style="text-align: justify;">بی&zwnj;شک اگر آثار جلیل ضیاء&zwnj;پور (1299-1378ش) را ندیده باشید، تصویر کردنِ آنچه که او وصف می&zwnj;کند، کاری دشوار خواهد بود.</p>
<p style="text-align: justify;">&nbsp;</p>
<p style="text-align: justify;">حال این پرسش&zwnj;ها مطرح می&zwnj;شود؛ چه تفاوت&zwnj;ها و شباهت&zwnj;هایی میان آثار بالا وجود دارد؟ چه چیز به پردۀ نقّال چنان صمیمیّتی بخشیده است که ما بی&zwnj;آنکه نقّاش را بشناسیم و بی&zwnj;آنکه اثر او را دیده باشیم، می&zwnj;توانیم شِمایی از پرده را در ذهن خود تصویرکنیم؟ چه چیز به نقّاشی&zwnj;های باسمه&zwnj;ای روی اشیاء، نقّاشی&zwnj;های رنگ روغن از مناظر طبیعی و طبیعت بی&zwnj;جان، آن حس آشنا را می&zwnj;بخشد؟ و سرانجام چه چیزی میان ما و آثار جلیل ضیاء&zwnj;پور فاصله می&zwnj;اندازد؟</p>
<p style="text-align: justify;">&nbsp;</p>
<p style="text-align: justify;">برای پاسخ به این پرسش&zwnj;ها بهتر است آنچه را که پیرامون هر یک از این آثار می&zwnj;دانیم مرور کنیم: پردۀ نقّال را یک نقّاش گمنام کشیده است. گمنام است چون تفاوتی میان او و دیگر اعضای جامعه&zwnj;اش نبوده است. یا اگر بوده، از آن جنس تفاوت میان عامه و نخبه که ما می&zwnj;بینیم نبوده است. نقّاشی پیشۀ او نبوده است؛ یعنی برای کسب درآمد از آن سود نمی&zwnj;جسته. او شیوۀ کارش را سینه به سینه از پیشینیان خود به ارث برده است، از خانواده&zwnj;اش آموخته یا از استاد، به هر روی، مکتب و مدرسه برای آموختنِ نقّاشی نرفته است. محتوای کار او مضامینی است که همۀ اعضای جامعۀ او به آن باور داشته&zwnj;اند؛ مضامین دینی یا آیینی سبب شده که مخاطب او تمامی اعضای جامعه&zwnj;اش باشند. قدمت کار او آنقدر زیاد است که تخمین اینکه این کار، از کجا، کِی و به دست چه کسانی آغاز شده و چه فراز و نشیبی داشته است کار دشوار و زمان&zwnj;بری است. آنهایی که این روزها دهه&zwnj;های هفتاد و هشتاد زندگی خود را می&zwnj;گذرانند، به احتمال نزدیک به یقین، دست&zwnj;کم یک بار مخاطب این&zwnj;گونه پرده&zwnj;ها و نقّال&zwnj;ها بوده&zwnj;اند و جوان&zwnj;ترها اگر ندیده&zwnj;اند، وصف آن را بسیار شنیده&zwnj;اند.</p>
<p style="text-align: justify;">&nbsp;</p>
<p style="text-align: justify;">به نظر می&zwnj;رسد که دستۀ دوم نقّاشی&zwnj;ها تنوع بسیاری داشته باشد؛ از آن نقش قلمدان که راوی بوف کور می&zwnj;کشیده است گرفته تا نقّاشی&zwnj;های رنگ روغن باسمه&zwnj;ای. شاید کسی که این&zwnj;گونه نقاشی&zwnj;ها را می&zwnj;کشیده است در زمان خود آدم سرشناسی بوده و برای ما گمنام است و یا شاید مانند نقّاش پردۀ نقّالی، در گمنامی می&zwnj;زیسته است. بی&zwnj;شک، پیشۀ او نقّاشی بوده است؛ یعنی برای امرار معاش از آن سود می&zwnj;جسته. پس شاید بتوان گفت که او یک نقّاش شهری بوده و متناسب با نیاز بازار، محتوا و شکل کار خود را رقم می&zwnj;زده است؛ و اگر در این کار موفق می&zwnj;بوده است، می&zwnj;توانسته مخاطبان بسیار داشته باشد. شاید در یک هنرستان یا آموزشگاه نقّاشی آموزش دیده و یا شاید از پدر خود یا استادی در خانه، نقاشی را آموخته؛ در هر صورت، تکنیک&zwnj;های نقاشی را در یک مکتب نقاشی آموخته است. در مجموع می&zwnj;بینیم که نقّاش بازاریْ از نظر گمنامی و مخاطب می&zwnj;تواند به نقّاش پردۀ نقّالی شباهت داشته باشد؛ اما چیزهایی هست که اثر او را متمایز می&zwnj;کند: یکی محتوای کار اوست. محتوای کار او را نیاز مردم رقم می&zwnj;زند و کار او همواره متناسب با درک عمومی مردم از نقّاشی است؛ دیگری پایایی کار اوست. کار او مدت&zwnj;زمان کوتاهی با مردم خواهد بود و بازار او مدت&zwnj;زمان مشخصی رونق خواهد داشت. پس از آن یا از میان می&zwnj;رود و یا تغییر شکل می&zwnj;دهد و خود را با نیاز مردم متناسب می&zwnj;کند.</p>
<p style="text-align: justify;">&nbsp;</p>
<p style="text-align: justify;">همین که نامِ جلیل ضیاء&zwnj;پور را به زبان می&zwnj;آوریم، نشان می&zwnj;دهد که او دست&zwnj;کم نزد نخبگان و هنرمندان و دانشجویان هنر، گمنام نیست. او در دانشگاه تهران و دانشکدۀ عالی هنرهای پاریس &ndash; بوزار &ndash;&nbsp; نقاشی و مجسمه&zwnj;سازی را آموخت و همزمان، رشته&zwnj;های تاریخ هنر، سبک&zwnj;شناسی، تاریخ تمدن، جامعه&zwnj;شناسی، نقش&zwnj;شناسی و پوشاک را به صورت آکادمیک دنبال کرد. او پس از بازگشت به ایران، انجمن &laquo;خروس جنگی&raquo; را با همکاری دوستان خود پایه&zwnj;گذاری کرد و به نقد هنر کهنه و روشنگری اذهان عمومی نسبت به هنر نو پرداخت؛ او را &laquo;پدر هنر نقّاشی ایران&raquo; نامیده&zwnj;اند. ویژگی برجستۀ کار ضیاء&zwnj;پورْ پرداختن به مضمون&zwnj;های مردمی است: توجه به فرهنگ نواحی ایران، ایلات و عشایر با تمام مظاهر آن، از آداب و رسوم گرفته تا نوع پوشش؛ توجه به نقش&zwnj;مایه&zwnj;های هنر سنتی و استفاده از شکل&zwnj;ها و فرم&zwnj;هایی که در هنر ایران، بسیار استفاده می&zwnj;شده است. نقّاشیِ جلیل ضیاء&zwnj;پور از دستۀ آثاری است که افراد آموزش&zwnj;دیده و خبره می&zwnj;آفرینند؛ دارای تکنیک پیچیده است؛ مضمون آنها می&zwnj;تواند بر پایۀ بنیان نظری پیچیده&zwnj;ای شکل گرفته باشد؛ مخاطبان آن افراد تحصیل&zwnj;کرده، نخبگان و دانشجویان هستند؛ پیشۀ این&zwnj;گونه هنرمندان نقّاشی است؛ بی&zwnj;آنکه کسب درآمد و مسائل بازارِ هنر دغدغۀ آنها باشد.</p>
<p style="text-align: justify;">&nbsp;</p>
<p style="text-align: justify;">نظیر آنچه را که در زمینۀ نقّاشی به آن پرداختیم، در هنرهای دیگر نیز قابل پیگیری است: در زمینۀ معماری، کافی است خانه&zwnj;ای را وصف کنیم با حیاطی بزرگ در میانْ و اتاق&zwnj;هایی در پیرامون، حوض کاشی در میان حیاط و باغچه&zwnj;های پردرخت، پنجره&zwnj;های اُرُسی با نوری که بر فرش&zwnj;های ایرانی پهن می&zwnj;شود و...، تا مخاطب به محض شنیدن، با صمیمیت به تصویرِ آن در خیال خود نزدیک شود، بی&zwnj;آنکه آن را دیده باشد؛ یا می&zwnj;توان خانه&zwnj;ای را وصف کرد که در این یا آن دهۀ خاص، در بازارِ معماری مورد توجه قرار گرفت، استفاده شد و جای خود را به دیگری داد، تا برای مخاطب که شاید بخشی از زندگی خود را در آن خانه&zwnj;ها گذرانده تداعی&zwnj;گر خاطراتی باشد؛ و یا می&zwnj;توان از طراحی&zwnj;های معماری چون مهدی علیزاده سخن گفت که در پی بازگرداندنِ مفهوم رابطه میان اعضای خانوادۀ ایرانی در طراحی فضاهای خانه بود، با این حال، کارهای او برای عامۀ مردم ناشناخته مانده است. در زمینۀ هنر موسیقی، می&zwnj;توان از ترانه&zwnj;ها و مقا&zwnj;م&zwnj;های نواحی ایران سخن گفت؛ آنها که قدمتشان گاهی به قدمت شکل&zwnj;گیری یک قوم است و هنوز هم مردم در سوگ و سور از آن بهره می&zwnj;برند، این مقام&zwnj;ها گاهی برای اقوام دیگر نیز شناخته شده&zwnj;اند و موجب تأثیر و تأثر در موسیقیِ مردمان، در گسترۀ سرزمین می&zwnj;شوند؛ یا می&zwnj;توان ترانه&zwnj;های بازاری سخن گفت که مدتی بر سر زبان&zwnj;ها بوده است و بعد فراموش شده؛ و می&zwnj;توان از بسیاری کنسرت&zwnj;های این روزهای شهرهای بزرگ سخن گفت که هنرمندان آموزش&zwnj;دیده و تحصیل&zwnj;کرده برگزار می&zwnj;کنند و مخاطبانِ اغلبْ شهریِ طبقۀ متموّل و متوسط خود را دارند. در ادبیات، نمایش و سینما نیز می&zwnj;توان از این منظر به آثار نگاه کرد. با این اوصاف، نمی&zwnj;توان آثار هنری را به آسانی دسته&zwnj;بندی کرد و نامی بر آن نهاد؛ گاهی آثارْ در زمینۀ خاستگاه، محتوا، فرم و مخاطب با یکدیگر همپوشانی پیدا می&zwnj;کنند، و گاهی در دلِ هر دسته می&zwnj;توان آثاری با خصوصیات متفاوت و استثنایی یافت. از طرفی، برخی اندیشه&zwnj;مندانْ هنر بازاری را به سبب ضعف تکینیک و محتوا در ردۀ هنرها به شمار نمی&zwnj;آروند و برخی نیز مانند تولستوی [4] هنر نخبگان را به سبب عدم توانایی در ارتباط با تودۀ مردم و وابستگی آن به سرمایه، در زمرۀ هنرها نمی&zwnj;آورند. با این حال، می&zwnj;توان از منظر ارتباطِ اثر با مردم - به عنوان مخاطب آثار هنری - به آن نگاه کرد:</p>
<p style="text-align: justify;">&nbsp;</p>
<p style="text-align: justify;">دستۀ اول، با آن درجه از صمیمیت که با حتی کوچک&zwnj;ترین توصیف کلامی می&zwnj;تواند به ذهن راه یابد، هنری است برخاسته از مردم؛ متناسب با نیازهای مادی و معنوی ایشان، بر پایۀ نگاه ایشان به جهان از منظر دین یا آیین، بر پایۀ معیارهای کهن و اصیل زیبایی&zwnj;شناسانه. با مردم؛ در سوگ و سور، در سفر و حضر، در کار و فراغت، در تولد و مرگ. برای مردم؛ برای آگاهی، عبادت، آرامش، تسکین، نبرد، صلح.</p>
<p style="text-align: justify;">&nbsp;</p>
<p style="text-align: justify;">دستۀ دوم، با محتوا، شکل و فرم آشنا، اثری است با مردم؛ در گذران زندگی، اما در مدت زمان مشخص و بر اساس معیارهای کوتاه&zwnj;مدتِ زیبایی&zwnj;شناسانه یا مُد.</p>
<p style="text-align: justify;">&nbsp;</p>
<p style="text-align: justify;">دستۀ سوم آثار، که نخبگان جامعه آن را می&zwnj;آفرینند، می&zwnj;تواند برخاسته از مردم و برای مردم باشد؛ یعنی هنرمند می&zwnj;تواند در اثرش به مضمونی از فرهنگ مردم بپردازد و یا اثری برای مردم خلق کند؛ برای آگاهی، تهییج و... اما به نظر می&zwnj;رسد که مسئلۀ اساسی در این دسته آثار، با مردم بودن است. پرسش اساسی این است: چرا و چگونه آثار نخبگان، گاهی مانند آثار بازاری چند صباحی مورد توجه طیف وسیعی از مردم قرار می&zwnj;گیرد و بعد به فراموشی سپرده می&zwnj;شود، و در عوض، گاهی چنان با روح و جان مردم آمیخته می&zwnj;شود که برای همیشه بخشی از حافظۀ جمعی آنها می&zwnj;شود؟ چرا در بیشتر موارد آثار نخبگان به همان حلقۀ مخاطبان خاصْ محدود می&zwnj;ماند و از آن فراتر نمی&zwnj;رود، در حالی که آرمان هنرمند این است که اثر او بتواند با عدۀ بیشتری از مخاطبان ارتباط برقرار کند؟ و... می&zwnj;توان پرسش&zwnj;هایی از این جنس مطرح کرد: سهم مردم روستاها و شهرهای کوچک از نمایشگاه&zwnj;ها، تئاترها، کنسرت&zwnj;ها، فستیوال&zwnj;ها و بسیاری تولیداتِ هنریِ پایتخت و شهرهای بزرگ چیست؟ چقدر میان آنها و هنر امروز فاصله است و چگونه می&zwnj;توان این فاصله را کم کرد؟ و از همه مهم&zwnj;تر اینکه، چه بستر سیاسی، اقتصادی، اجتماعی و فرهنگی لازم است تا هنر به زندگی روزمرۀ مردم باز گردد؟ هنری که از مردم، با مردم و برای مردم باشد.</p>
<p style="text-align: justify;">&nbsp;</p>
<p style="text-align: justify;">1-&nbsp;&nbsp;&nbsp;&nbsp; بیژن نجدی، یوزپلنگانی که با من دویده&zwnj;اند، تهران، نشر مرکز، 1392.</p>
<p style="text-align: justify;">&nbsp;</p>
<p style="text-align: justify;">2-&nbsp;&nbsp;&nbsp;&nbsp; صادق هدایت، بوف کور، تهران، چاپخانۀ سپهر، 1351.</p>
<p style="text-align: justify;">&nbsp;</p>
<p style="text-align: justify;">3-&nbsp;&nbsp;&nbsp;&nbsp; بدون نویسنده، سایت رسمی جلیل ضیاء&zwnj;پور: www.ziapour.com/interviews</p>
<p style="text-align: justify;">&nbsp;</p>
<p style="text-align: justify;">4-&nbsp;&nbsp;&nbsp;&nbsp; لئو تولستوی، هنر چیست؟، کاوه دهگان، تهران، انتشارات امیرکبیر، 1364.</p>
<p style="text-align: justify;">&nbsp;</p>
<p style="text-align: justify;">مآخذ</p>
<p style="text-align: justify;">&nbsp;</p>
<p style="text-align: justify;">&middot;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ابراهیم ملکی، &laquo;جایگاه فولکلور در جامعه&raquo;، دانش&zwnj;های بومی ایران، زمستان 1390، شماره 1.</p>
<p style="text-align: justify;">&nbsp;</p>
<p style="text-align: justify;">&middot;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ساسان فاطمی، &laquo;موسیقی مردمی، موسیقی کلاسیک&raquo;، هنر، بهار 1380، شماره 47.</p>
<p style="text-align: justify;">&nbsp;</p>
</div>
</div>