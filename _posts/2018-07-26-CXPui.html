--- 
title: "واژگان معماری" 
authors: pouresmaiel 
types: blog 
tags: واژگان معماری,تاریخ معماری,مریم پور‌اسماعیل,مطالعات معماری ایران,آسمانه 
featured: false
featureImg: "/assets/img/posts/CXPui.jpg" 
slug: CXPui 
gallery: 
- image_path: "/assets/img/posts/CXPui.jpg" 
  title: "واژگان معماری" 
 
excerpt: "انسان‌شناسی در نگاه خود به فرهنگ، اقسام تجلیات فرهنگ را در نظر می‌آورَد. زبانْ یکی از مهم‌ترین این تجلیات در بررسی هر فرهنگ است. اهمیت زبان در بررسی فرهنگ انسان آن‌چنان است که در انسان‌شناسی شاخه‌ای مجزا برای این بررسی‌ها، به نام انسان‌شناسی زبان‌شناختی تعریف شده است. این شاخه، آغازی و تاریخچه‌ای دارد که مورد بحث ما نیست." 
--- 
<div>
<div style="text-align: justify;">انسان&zwnj;شناسی در نگاه خود به فرهنگ، اقسام تجلیات فرهنگ را در نظر می&zwnj;آورَد. زبانْ یکی از مهم&zwnj;ترین این تجلیات در بررسی هر فرهنگ است. اهمیت زبان در بررسی فرهنگ انسان آن&zwnj;چنان است که در انسان&zwnj;شناسی شاخه&zwnj;ای مجزا برای این بررسی&zwnj;ها، به نام انسان&zwnj;شناسی زبان&zwnj;شناختی تعریف شده است. این شاخه، آغازی و تاریخچه&zwnj;ای دارد که مورد بحث ما نیست. آنچه در ادامه به آن خواهم پرداخت، یکی از نخستین مقاله&zwnj;هایی است که در این زمینه نگاشته شده و به همین سبب، ممکن است که امروز، فرضیهٔ پایهٔ این پژوهش دیگر منسوخ شده یا از اهمیت افتاده باشد. غرض، توجه به شیوهٔ نگاه به مسئلهٔ زبان، فرهنگ و در این مورد خاص، معماری است.<br />فرضیهٔ ساپیِر-وُرف1 در انسان&zwnj;شناسی زبان&zwnj;شناختی، فرضیه&zwnj;ای است که ساپیر، زبان&zwnj;شناس و انسان&zwnj;شناس امریکایی و ورف، شاگرد او ساخته و پرداخته کردند. این فرضیه عطف به این مسئله دارد که میان فرد، زبان، فرهنگ و هستی رابطه&zwnj;ای پویا برقرار است؛ در این رابطه، زبان به واسطهٔ فرهنگ، برداشت&zwnj;های خود را از هستی ساختاربندی و مقوله&zwnj;بندی می&zwnj;کند. به عبارت دیگر، فرهنگ واسطهٔ میان زبان و هستی است. هنگامی که با این فرضیه به سراغ بررسی یک فرهنگ می&zwnj;رویم، اطلاعات زبان&zwnj;شناختی می&zwnj;تواند داده&zwnj;هایی را دربارهٔ فرهنگ و هستی&zwnj;شناسی آن در اختیار بگذارد؛ اما درک درست رابطه و تأثیر و تأثر این سه بر هم دشوار است.<br />وُرف بر مبنای این فرضیه و پس از مرگ ساپیر، مقاله&zwnj;ای با عنوان &laquo;عوامل زبانی در واژگان معماری هوپی&zwnj;ها2&raquo; منتشر کرد. خواندن و درک کردن این مقاله می&zwnj;تواند ما را نسبت به مسائلی چند در بررسی معماری بومی ایران حساس کند: چگونه به مقولهٔ زبان و معماری بنگریم؟ چه موضوعاتی در این زمینه قابل اعتناست؟ علاوه بر معنای واژگان، بررسی ساخت و شکل واژگان چگونه می&zwnj;تواند در درک مقوله&zwnj;های مربوط به معماری &ndash; احجام، فضاها، حقوق و مالکیت معماری و چیزهایی از این دست &ndash; راهگشا باشد.<br />غرضْ در این نوشته، بررسی یک نوع نگاه است.<br />مقاله با توضیحات و توصیفات کلی و ابتدایی پیرامون معماری هوپی آغاز شده است:<br />بناهای هوپی از سنگ است، و از خشت که در کشور ریوگراند3، مصالح غالب ساختمانی است در قلمرو هوپی&zwnj;ها استفاده نمی&zwnj;شود؛ سنگ را بدون ملات به کار می&zwnj;گیرند و کف&zwnj;ها و سقف&zwnj;ها از خاک کوبیده&zwnj;اند. سطح داخلی دیوارها را با گچ&zwnj;وخاک یا گچ&zwnj;وسیمان اندود می&zwnj;کنند و دیوارهای خارجی اغلب به صورت دیوار سادهٔ بنایی رها می&zwnj;شود. خانه&zwnj;های یک طبقه فراوان&zwnj;ترین&zwnj;اند؛ ولی خانه&zwnj;های دو طبقه نیز معمول است. پلکان و نردبان در قلمرو هوپی&zwnj;ها خارج از ساختمان به کار گرفته می&zwnj;شود. همهٔ انواع ساختمان، از مسکونی تا معبد به یکدیگر شبیه&zwnj;اند؛ جز ساختمانی موسوم به Pit House یا Kiva که در مراسم استفاده می&zwnj;شود. این ساختمان، از نظر شکل و سازه شبیه به دیگر بناهاست، جز اینکه به تمامی یا بخشی از آن در زمین فرو رفته است و دهانهٔ آن شبیه به لبهٔ یک چاه است، چاهی که سقفی را حمل می&zwnj;کند و بر آن سقف، روزنه&zwnj;ای است برای نردبان ورودی به ساختمان در زیر زمین.<br />پس از توضیحات و توصیفات مقدماتی، ورف بررسی واژگان معماری هوپی را آغاز، و از همان ابتدا واژه&zwnj;ها را دسته&zwnj;بندی کرده است:<br />در زبان هوپی، شمار چشمگیری واژه برای عناصر یا اجزای سازه&zwnj;ای ساختمان وجود دارد؛ از پی تا بام. واژه&zwnj;هایی که به نردبان، پنجره (برای نمونه پنجره بدون شیشه یا با شیشه)، دیوار (دیوار کاملاً ساخته شده، دیوار فروریخته و ... ) سقف و عناصری از این دست نسبت داده می&zwnj;شود. همهٔ واژه&zwnj;های هوپی از این دست، به عناصر و اجزای صلبِ سه&zwnj;بعدی منسوب است و مفهومی توده&zwnj;ای و هندسی دارد. هنگامی که به دقت به شمار واژگان معماری هوپی نگاه می&zwnj;کنیم، از نبود واژه&zwnj;ها و عبارات برای نامیدنِ فضاهای داخلی در شگفت خواهیم شد؛ واژه&zwnj;هایی چون اتاق، حجره، سرسرا، دالان، سردابه، زیرزمین، بالاخانه و واژه&zwnj;هایی از این دست، در معماری هوپی هیچ&zwnj;گونه برابرنهاده&zwnj;ای ندارد. این در حالی است که بناهای هوپی به فضاهایی گوناگون با کاربری&zwnj;های گوناگون تقسیم می&zwnj;شود.<br />پس از دریافتن این موضوع، ورف در کارهای میدانی خود از آگاهی&zwnj;رسان&zwnj;ها دربارهٔ واژهٔ &laquo;اتاق&raquo; پرسیده و بی&zwnj;شک آگاهی&zwnj;رسان، واژه&zwnj;ای به عنوان ترجمهٔ معنای اتاق در اختیار پژوهشگران قرار داده است. نکتهٔ قابل توجهی که ورف دریافته این است که هیچ&zwnj;کدام از اندک واژه&zwnj;هایی که برای نامیدن فضاهای داخلی به کار می&zwnj;رود، اسم نیستند. یعنی گرچه فرد هوپی به لحاظ دستورزبانی می&zwnj;تواند بگوید: پنجرهٔ من، دیوار من، اما نمی&zwnj;تواند بگوید: خانهٔ من، اتاق من. این به دو سبب است و به نظر می&zwnj;رسد، علت زبان&zwnj;شناسی آن بر علت فرهنگی آن مقدم باشد؛ ساخت زبان هوپی این اجازه را به فرد هوپی نمی&zwnj;دهد که عبارت &laquo;خانهٔ من&raquo; را بسازد. در پی آن و در نتیجهٔ آن، در فرهنگ هوپی مالکیت بر روی فضای معماری بی&zwnj;معنی و مفهوم است. در عوض، زبان اجازه می&zwnj;دهد که فرد هوپی عبارت &laquo;پنجرهٔ من&raquo; را بسازد، اما در فرهنگ هوپی این مالکیت معنایی ندارد. ورف اشاره می&zwnj;کند که اگر روزی هوپی&zwnj;ها، عادت &laquo;داشتن&raquo; خانه را از غیربومی&zwnj;ها بگیرند، یا هنگام مهاجرت به دیگر روستاها، ناچار به اجارهٔ خانه شوند، چگونه عبارت &laquo;خانهٔ من&raquo; را خواهند ساخت؟ او اشاره می&zwnj;کند که اگر عبارت&zwnj;های &laquo;پنجرهٔ من&raquo;، &laquo;دیوار من&raquo; و عباراتی از این دست، که در دستور زبان هوپی امکان ساخته شدن دارند، در معنی مجازِ &laquo;خانهٔ من&raquo; استفاده شود، این ضعف زبانی برطرف خواهد شد؛ درست مانند واژهٔ Hearth انگلیسی به معنای آتشدان که در معنای خانه نیز به کار می&zwnj;رود.<br />در ادامه، ورف ویژگی&zwnj;ها و حالت&zwnj;های زبانی اندک واژه&zwnj;هایی را بررسی می&zwnj;کند که به فضای داخلی منسوب می&zwnj;شود:<br />این دست واژگان اسم نیست، بلکه قید است، آن هم قیدهای مکانی. به این معنی که این&zwnj;گونه واژه&zwnj;ها در ردهٔ واژگانی چون اینجا، آنجا، بالا، زیر، در جلوی، در پشت، شمال، جنوب، شرق، غرب و قیودی از این دست قرار می&zwnj;گیرند. به این ترتیب، واژهٔ هوپی مناسب برای &laquo;اتاق&raquo; معنایی قیدی دارد؛ یعنی همان&zwnj;گونه که هنگام استفاده از واژهٔ شمال می&zwnj;گوییم: در شمال، از شمال، به شمال و غیره، واژهٔ برابرنهادهٔ &laquo;اتاق&raquo; در زبان هوپی، به صورت &laquo;در اتاق&raquo; معنی می&zwnj;شود. این واژه در زبان هوپی همزمان برای نامیدن اتاق پشتی، کمد، طاقچه، اتاق، مهمان و انبار نیز به کار می&zwnj;رود. نزدیک&zwnj;ترین واژه برای این واژهٔ هوپی در انگلیسی Inner Room است؛ آن هم به شرطی که واژهٔ درون Inner را در دستگاه ادراکیِ هوپی&zwnj;ها تفسیر کنیم. درون در فرهنگ هوپی، معنایی چون &laquo;اتاق بعدی&raquo; یا &laquo;اتاق مجاور&raquo; دارد. این اتاق بعدی یا اتاق مجاور، هنگامی که به تقسیم فضا در خانهٔ هوپی می&zwnj;نگریم، خود را نشان می&zwnj;دهد (شکل 1)<br />در زبان هوپی و قریب به اتفاق زبان&zwnj;های یوتو آزتکی، مکان&zwnj;ها در دل فضا یا نواحی گوناگون فضا، به این ترتیب نام&zwnj;گذاری می&zwnj;شود. این&zwnj;گونه واژه&zwnj;ها در جمله نمی&zwnj;تواند به عنوان نهاد به انسان&zwnj;ها، حیوان&zwnj;ها، احجام و اشکال نسبت داده شود، بلکه همواره به صورت قید و در مفاهیم ارتباطی به کار می&zwnj;رود. به عبارت دیگر، واژگان مورد استفاده برای فضاهای داخلی در این زبان&zwnj;ها، فضا را به صورت یک شئِ قابل نامیدن و منسوب کردن به انسان&zwnj;ها نمی&zwnj;بیند؛ در این فرهنگ&zwnj;ها فضا &laquo;مکان&zwnj;یابی&raquo; می&zwnj;شوند و حتی اشیاء را نسبت به موقعیت&zwnj;شان به فضا می&zwnj;بینند و می&zwnj;سنجند. پس نمی&zwnj;توان با کمبود اسامی در واژگان معماری هوپی، آن را یک واژگان فقیر دانست، بلکه این قیود و پسوند&zwnj;های قیدی است که واژگان معماری هوپی را غنی می&zwnj;کند.<br />دستهٔ سومِ واژگان معماری در زبان هوپی، آن&zwnj;هاست که برای نامیدن گونه&zwnj;های ساختمانی به کار می&zwnj;رود. در زبان هوپی فقط سه واژه برای گونه&zwnj;های معماری وجود دارد؛ واژه&zwnj;ای برای خانه، واژه&zwnj;ای برای ساختمانی که در آن نوعی فتیر ذرتی پخته می&zwnj;شود و واژه&zwnj;ای برای ساختمانی که در آن مراسم آیینی هوپی&zwnj;ها انجام می&zwnj;شود. در مقایسه با زبان انگلیسی که شمار فراوانی واژه برای ساختمان&zwnj;هایی چون مدرسه، کلیسا، دژ، برج، معبد، نمازخانه، تئاتر، مغازه، کاروانسرا، طویله و بسیارْ واژه&zwnj;هایی از این دست دارد، به نظر می&zwnj;رسد زبان هوپی با فقر واژگانی در این زمینه روبه&zwnj;روست. اما نگاهی نزدیک&zwnj;تر به فرهنگ هوپی پرتوی دیگر به مسئله می&zwnj;افکَند. در زبان انگلیسی ]هم&zwnj;چنین تا اندازه&zwnj;ای در زبان فارسی- نگارنده[، به صورت ناخودآگاه، نام نهادی که در یک ساختمان واقع می&zwnj;شود ]نهاد اجتماعی، اقتصادی، فرهنگی- نگارنده[ و یا نحوهٔ تصرف و اشغال فضا، به ساختمان اطلاق می&zwnj;شود؛ برای نمونه، مدرسه ساختمانی است که در آن نهاد مدرسه واقع است، کلیسا ساختمانی است متعلق به نهاد کلیسا، بیمارستان ساختمانی است برای درمان بیماران و نهاد اجتماعی-درمانی بیمارستان، و چیزهایی شبیه به این. این موضوع در زبان انگلیسی یک امر &laquo;طبیعی&raquo; است و این امتزاج میان نهاد درون ساختمان با نام ساختمان به طور غیرمحسوس صورت می&zwnj;گیرد. در زبان هوپی این امتزاج وجود ندارد و آشکارا میان این دو &ndash; نهاد و ساختمان &ndash; تمایزی آشکار وجود دارد. در زبان هوپی به هر نحوهٔ تصرف فضا، هم&zwnj;چنین نقطه&zwnj;ای که از زمین یا کف که تصرف در آن رخ می&zwnj;دهد، خیلی ساده ساختمان &ndash; Ki.he &ndash; گفته می&zwnj;شود، و این یک امر کاملاً زبان&zwnj;شناسانه است و جز در متن زبان&zwnj;شناسی قابل بررسی نیست؛ یعنی نه می&zwnj;توان آن را به چیزی در فرهنگ نسبت داد و نه آن را با الگوهای دیگر معماری مقایسه و بررسی کرد.<br />می&zwnj;بینیم که یک مسئله در حیطهٔ معماری، چگونه می&zwnj;تواند با زبان پیوند یابد. گاهی در تفسیر موضوعاتی در حیطهٔ معماری، نیاز است به دیگر شاخه&zwnj;های دانش، آن هم به صورت کاملاً تخصصی رجوع کنیم. در این مورد، کار با بررسی واژگانی، ساختاری و نحوی زبان به انجام رسید؛ گاهی شاید لازم باشد که به ساحت&zwnj;های کارکردی، معنایی و ادراکی زبان نیز رجوع کنیم؛ این بستگی تام به موضوع مورد بررسی&zwnj;مان دارد.<br /><br />[1] Edward Sapir (1884-1939); Benjamin Whorf (1897-1941). /&gt;<br />[2] Linguistic Factor in Terminology of Hopi Architecture; 1940. /&gt;<br />[3] Republic of the Rio Grande.</div>
<p style="text-align: justify;">&nbsp;</p>
</div>