--- 
title: "طراحی در بافت‌های تاریخی؛ درس‌گفتاری منتشرنشده از دکتر آیت‌الله‌زاده شیرازی، بخش اول" 
authors: r.mojtahedzadeh 
types: blog 
featured: false
slug: y8Hu 
--- 
<div>
<div>
<p><em>یادداشت حاضر متن سخنان زنده&zwnj;یاد دکتر شیرازی است، که در اولین جلسه کلاس طرح و معماری۷، دوره ارشدپیوسته دانشگاه هنر (دانشکده پردیس اصفهان)، دراسفند ۱۳۸۰&nbsp; ایراد گردید. در آن زمان بنا بود این درس&zwnj;گفتار در سومین شماره مجله دانشجویی گذر منتشر گردد، اما به دلایلی آن شماره هرگز منتشر نشد. در روزهای اخیر، که افتخار حضور در جلسه معارفه دانشجویان ورودی جدید گروه مطالعات دانشگاه شهید بهشتی را داشتم، یکی از همکاران محترم و همکلاسان سابق، خانم دکتر کرباسی، به دانش مرحوم دکتر شیرازی در حوزه "طراحی در بافت تاریخی" به&zwnj;عنوان جنبه&zwnj;ای کمتر شناخته از شخصیت آن استاد فرزانه اشاره کردند. آن اشاره بر سر ذوقم آورد تا این متن را از طریق آسمانه در اختیار دیگر دوستان نیز قرار دهم؛ باشد که قطره&zwnj;ای از دریای دانش آن استاد فرزانه به&zwnj;این&zwnj;بهانه حفظ و نگهداشت شود. متن حاضرتقریبا در همان زمان ایراد توسط همکلاس خوب ما، خانم ارجمند کرمانی، از نوار پیاده گردید و به&zwnj;وسیله اینجانب ویرایش نوشتاری شد. به این جهت متن دوبار از اصل خود دور افتاده، با این وصف امیدوارم همچنان عطر کلام فضاساز و آگاهی&zwnj;بخش آن استاد فرزانه از خلال آن استشمام گردد و برای دانشجویان و صاحبنظران امروز مفید واقع شود.</em></p>
<p>بحث طراحی در عرصه مسکون، که امروز جایگاهی خاص را در مباحث معماری و شهرسازی به خود اختصاص داده، درواقع بحثی به عمق تاریخ اجتماع و اسکان بشر است. عرصه مسکون، به عنوان عرصه حضور انسان، همواره در طول تاریخ بشر وجود داشته و دارد؛ و طراحی در چنین عرصه&zwnj;ای نیز کار اساسی معماران است. کیفیت طراحی در چنین عرصه&zwnj;ای تحت تاثیر عوامل فراوانی است که شاید یکی از مهمترین آنها عامل زمان باشد. بسته به اینکه عرصه مسکون، که همان محیطِ اطرافِ فضای معماری است، متعلق به چه زمانی باشد، رویکرد و نوع نگاه معمار به کل قضیه متفاوت می&zwnj;شود. کاری که شما، به عنوان یک معمار، در آینده بیشتر با آن مواجه خواهید بود، طراحی در بستری است که اطرافش بناهای ساخته شده وجود دارد. البته حتی اگر معمار با یک زمین بکر هم مواجه باشد، نظیر خانه آبشار رایت یا کلیسای رونشان لوکوربوزیه، باز هم توجه به بستر حرف اول را می&zwnj;زند؛ اما [همانگونه که گفتم] شما، به عنوان یک معمار، اغلب با بستری مسکون و مصنوع که گَرد زمان نیز بر آن نشسته، مواجه&zwnj;اید. گاهی ممکن است این بستر یک بنا، یا مجموعه&zwnj;ای، تخریب شده باشد که باید در محلِ آن طراحی کنید. گاهی نیز لازم است اصولا تاسیسات جدیدی را (نظیر مدرسه، بیمارستان، تاسیسات رفاهی و غیره) وارد یک بافت تاریخی کنید تا آن را در جریان زندگی قرار دهید. این یکی از وظایف اصلی شما به عنوان معمار است. معمار یعنی کسی که مسوول حیات و خلاقیت در فضای زندگی است، پس اگر می&zwnj;بینید رگ&zwnj;های زندگی در بستری خاص دچار انفصال و گرفتگی شده، وظیفه شماست که شریان&zwnj;های زندگی را پیوند زنید و جریان آن را به شکل طبیعی&zwnj;اش درآورید. برای اینکار، بسته به نقطه موردنظر، باید به سابقه تاریخی، شرایط اقتصادی، اجتماعی، فرهنگی و ساختار و هندسه زمین توجه کنید و با استفاده از این داده&zwnj;ها جریان خلاقیت را در طرح خود بارور سازید.</p>
<p>این مبحث، یعنی طراحی و مداخلات امروزین در عرصه مسکون و بافت&zwnj;های تاریخی، مبحثی است که در دهه&zwnj;های اخیر به طور جدی مطرح شده است. در شهرهای بزرگ تاریخی دنیا، خصوصا اروپا، نظیر ونیز، فلورانس و لندن چنین مداخلاتی به وفور انجام شده و موجب شکل&zwnj;گیری دیدگاه&zwnj;های متنوعی گشته است. این دیدگاه&zwnj;ها بعضا رویکردهای بسیار متفاوتی را در برخورد با بافت&zwnj;های تاریخی رقم زده&zwnj;؛ به عنوان مثال برخی دیدگاه&zwnj;ها پاسخ به مقوله طراحی در بافت تاریخی را در هماهنگی کامل با سیمای شهری و منظر کالبدی بافت جستجو می کند. دارندگان چنین دیدگاهی معتقدند طراحی هماهنگ با فضای اطراف، چه از نظر روانی و چه از نظر فیزیکی، پیوند بهتری با بافت پیدا می&zwnj;کند. در مقابل دیدگاه&zwnj;هایی نیز چاره کار را در تضاد می جویند. دارندگان چنین دیدگاهی معتقدند کار کردن در تضاد با سیمای تاریخی یک محیط می&zwnj;تواند به فضای مرده و یکنواختِ بافت&zwnj;های تاریخی جانی دوباره ببخشد. مثلا در سالهای ۷۴-۱۹۷۰ معماری در بافت تاریخی شهر بوستون یک آسمان&zwnj;خراش آیینه&zwnj;ای طراحی کرد که در تضاد کامل با سیمای ماسونری بناهای پیرامونش بود؛ اما در عین حال با انعکاس این بناها در نمای خود حال و هوایی متفاوت و فضای شهری تازه&zwnj;ای به وجود آورد.[۱] این حرکت خود به خلق دیدگاه&zwnj;های جدیدی در طراحی در بافت&zwnj;های تاریخی انجامید. اقدامات امروزی در بافت&zwnj;های تاریخی اگر با شعور، آگاهی و شناخت انجام شود، می&zwnj;تواند مهم و اثرگذار باشد؛ نظیر کاری که رایت در ونیز انجام داد و به یکی از نمونه&zwnj;های برجسته در آرشیو آثار طراحی در بافتهای تاریخی بدل شد. [۲]</p>
<p>دخالت در بافت&zwnj;های تاریخی بعد از جنگ جهانی دوم، به دلیل تخریب شهرهای بزرگ، ابعاد جدیدی یافت. از آنجاکه این مداخلات با شتاب شروع شده بود، با اشتباهات فراوانی نیز همراه بود؛ به طوریکه امروز اغلب آنها را حذف می&zwnj;کنند. به عنوان مثال در نزدیکی پارلمان لندن ساختمانهای ۳۰ طبقه&zwnj;ای ساخته شد که امروز آنها را تخریب می&zwnj;کنند و با بناهای دوطبقه جایگزین می&zwnj;کنند، تا با بافت اطراف هماهنگ باشد. مساله برخورد با بافت تاریخی، بسته به فرهنگ و بافت اجتماعی، در کشورهای مختلف متفاوت است. مثلا در فرانسه مرکز فرهنگی &laquo;ژرژ پمپیدو&raquo; را در یک بافت تاریخی ساختند که خود فرانسوی&zwnj;ها به عنوان یک اثر آوانگارد بسیار به آن می&zwnj;بالند، اما به نظر من، که یک غیرفرانسوی&zwnj;ام، این اقدام به عنوان یک مداخله در بافت تاریخی اقدام بی&zwnj;ربطی است و بیشتر به یک پالایشگاه شباهت دارد. البته در خود فرانسه هم، به عنوان کشوری با فرهنگِ همگن، جنس اقدامات همه یک&zwnj;جور نیست. مثلا در همان پاریس یک ایستگاه راه&zwnj;آهن را به موزه تبدیل کردند (موزه اورسی) که ماحصل آن یکی از زیباترین فضاهای مدرن در دل یک بنای تاریخی است. از سوی دیگر در مُن&zwnj;پارناس (محله هنرمندان پاریس) بخشی از بافت تاریخی را خراب کردند و به جایش آسمان&zwnj;خراشی ساختند که امروز مایه مباهاتشان است. البته توجه داشته باشید اگر یک فرانسوی به این مسایل افتخار می&zwnj;کند از روی جهل یا نادانی نیست؛ بلکه، درست یا غلط، بخشی از فرهنگ&zwnj;شان است. به&zwnj;طورکلی اقدامات فرانسوی&zwnj;ها در بافت تاریخی، پس از انقلاب کبیر، خیلی تند بود؛ از ساختن برج ایفل، که صدای خیلی&zwnj;ها از جمله ویکتور هوگو نویسنده سرشناس فرانسوی را درآورد، تا خیابان&zwnj;کشی&zwnj;های هوسمان که تبعاتش دامن کشورهای جهان سومی چون ایران را هم، در زمان رضاشاه، گرفت. البته در این میان اقدامات ثمربخش هم کم نبود، نظیر بازسازی محله ماره (Le Marais). ماره کهن&zwnj;ترین محله تاریخی پاریس است که قبلا حالت باتلاقی داشت و در سال ۱۹۵۴ تصمیم به تخریب آن گرفته شد. اما ده&zwnj;سال بعد، در سال ۱۹۶۴، طرح دیگری بر مبنای مرمت محله ماره تصویب شد. این طرح با دخالت هوشیارانه و ایجاد فضاهای تازه و تلفیق آن با فضاهای بافت کهنه، زندگی نویی را درون این محله فرسوده به جریان انداخت، به&zwnj;طوریکه امروزه ماره یکی از پررونق&zwnj;ترین محله&zwnj;های پاریس است. شیوه کار چنین بود که دولت بخش عمده&zwnj;ای از اراضی و املاک مساله&zwnj;دار را خریداری و بعد از بهسازی به عنوان محل کار یا زندگی به هنرمندان، اساتید دانشگاه و اقشار فرهنگی واگذار نمود. اقدامات و مداخلات به حدی خوب و به&zwnj;جا بود که محیط را عوض کرد. البته همزمان به مسایل زیربنایی محله هم پرداخته شد تا محله در آینده نیز بتواند رشد کند. از جمله کارهایی که انجام شد این بود که به کشورهایی که می&zwnj;خواستند در فرانسه وابسته فرهنگی داشته باشند، پیشنهاد شد یک قطعه زمین در این محله بخرند و در آنجا وابسته فرهنگی بسازند؛ که اکثر کشورها، از جمله ایران، همین کار را کردند.</p>
<p>ایتالیایی&zwnj;ها، برعکس فرانسوی&zwnj;ها، به بافت تاریخی&zwnj;شان بسیار با تعصب نگاه می&zwnj;کنند و تقریبا از هرگونه نوآوری و آزمایشی در بافت&zwnj;های تاریخی پرهیز می&zwnj;کنند. البته در یکی دو دهه اخیر این دیدگاه کمی تعدیل شده؛ انگلیسی&zwnj;ها در این بین یک حدوسط را اختیار کرده&zwnj;اند که نه تعصب ایتالیایی&zwnj;ها را دارد و نه مدرنیسم فرانسوی&zwnj;ها را. این تفاوت&zwnj;ها نشان می&zwnj;دهد که رویکردها نسبت به مقوله مداخله و طراحی در بافت تاریخی رویکردهای یکدست و یک&zwnj;شکلی نیست؛ و بسته به شعور شهری و اجتماعی و امکانات و میزان پذیرش فرهنگ شهری در مناطق مختلف جهان، اشکال مختلفی به خود می&zwnj;گیرد. این تفاوت&zwnj;ها در عین&zwnj;حال واقعیت دیگری را نیز نشان می&zwnj;دهد، و آن ضرورت مداخله در بافت&zwnj;های تاریخی است. به عبارت دیگر هرچند نحوه مداخله در بافت&zwnj;های تاریخی در مناطق و نواحی مختلف متفاوت است، اما اصل مداخله در همه&zwnj;جا یکسان است. مداخله همواره وجود دارد، زیرا تغییر همواره وجود دارد.</p>
<p>تغییر امری ضروری است و بدون آن زندگی معنا ندارد. هنگامی که تغییرات متوقف شود، زندگی دیگر جریان نخواهد داشت. اساسا جریان زندگی یعنی به رسمیت شناختن جریان امور و تغییر آنها. سوره مبارکه عصر در قرآن کریم اشاره ظریفی به این موضوع دارد: &laquo;سوگند به زمان که انسان در زیان است (زیانِ از دست دادن عمر)، جز آنان که ایمان می&zwnj;آورند و به حق عمل می&zwnj;کنند&raquo;. بینش قرآنی تغییر و گذر زمان را به رسمیت می&zwnj;شناسد، اما همزمان یادآور می&zwnj;شود که انسان در برابر این تغییرات در معرض خسران و زیان است، مگر آنکه مطابق حق و حقیقت عمل کند.</p>
<p>[ادامه دارد...]</p>
</div>
</div>
<div>۱. ساختمان مورد بحث به 100 summer street مشهور است که در سال ۱۹۷۴ به پایان رسید.</div>
<div>۲. منظور پروژه یادبود آنجلو مازیری است. این پروژه هرگز اجرا نشد، اما همانگونه که زنده&zwnj;یاد دکتر شیرازی نیز اشاره کرده&zwnj;اند، به عنوان نمونه&zwnj;ای ارزشمند و قابل توجه از طراحی در بافتهای تاریخی پیوسته از آن یاد شده است. جهت اطلاعات بیشتر می&zwnj;توان به منابع زیر مراجعه کرد:</div>
<div>
<p dir="ltr"><a href="https://ttu-ir.tdl.org/handle/2346/15911">https://ttu-ir.tdl.org/handle/2346/15911</a></p>
<p dir="ltr"><a href="https://papers.cumincad.org//data//works//att//ecaade2011_159.content.pdf">https://papers.cumincad.org//data//works//att//ecaade2011_159.content.pdf</a></p>
<p dir="ltr">&nbsp;</p>
</div>