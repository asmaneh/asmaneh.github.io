--- 
title: "گزارش همایش «بازنگری هنر سرزمین‌های اسلامی در سدۀ نوزدهم»" 
authors: shahidi 
types: blog 
featured: false
slug: gd2mS 
gallery: 
- image_path: "/assets/img/posts/gd2mS-1.jfif" 
  title: "" 
- image_path: "/assets/img/posts/gd2mS-2.jfif" 
  title: "" 
 
--- 
<p>این همایش هفتۀ پیش به همت پروفسور مارکوس ریتر [۱]&nbsp;(استاد تاریخ هنر اسلامی) و دستیارانشان (دکتر متیا گوئیدتی [۲]، دکتر ماکسیمیلیان هارتموت [۳]&nbsp;و دکتر صفا محمودیان) در دانشگاه وین برگزار شد.<br />همایش در گروه تاریخ هنر برگزار شد و چهار روز بود. روز اول مختص سخنرانی دانشجویان کارشناسی ارشد و دکتری بود که از دانشگاه&zwnj;های مختلف آمده بودند. موضوعات متنوع بود ولی اغلب در مورد اسناد و بعضی اشیا موزه&zwnj;ای بود.<br />روز دوم و سوم سخنرانی&zwnj;های اصلی همایش بود. در این دو روز مجموعۀ متنوعی از متخصصان دور هم جمع شده بودند. سخنرانان از امریکا و اروپا و از ایران و ترکیه آمده بودند. کسانی چون باربارا فینستر[۴]، پل لوفت [۵]، جنیفر اِسکارس [۶]، اِبا کُخ [۷]، مریم اختیار و لورنتس کُرن [۸]&nbsp;در میان مهمانان و سخنرانان حضور داشتند. تعداد سخنرانان ایرانی&zwnj; چشمگیر بود و در مجموع هشت سخنرانی در مورد موضوعاتی از ایران برگزار شد. نکتۀ قابل تأمل این بود که در سخنرانی&zwnj;ها نوعی اقبال عمومی به وجوه کمتردیدۀ تاریخ هنر دیده می&zwnj;شد. مثلاً دکتر وحید وحدت (مدرس دانشگاه هوستون) از ریشه&zwnj;های معماری مدرن ایران با دیدی تازه سخن گفت. کار او در مورد نحوۀ ادراک چهار ایرانیِ سفرکرده به فرنگ (در دورۀ قاجاریه) از فضای معماری و شهری اروپا و نوع تأثرشان از آنجا در بازگشت به وطن بود؛ یکی از اینها امین&zwnj;الدوله بانی تیمچۀ امین&zwnj;الدولۀ کاشان. پژوهش او، اخیراً از طرف انتشارات راتلج در قالب کتاب چاپ شده است. یا دکتر سارا موندینی [۹]&nbsp;(مدرس دانشگاه ونیز) از معماری دورۀ نوابان هند در سدۀ نوزدهم صحبت کرد که چگونه در تلاش برای برکشیدن خود در میان باقی قدرت&zwnj;های منطقه و در اثر تماس با اروپاییان، شروع کردند به تولید معماری نو با الگوبرداری از بناهای غربِ جهان اسلام (مثل اسپانیا و مراکش). یا دکتر احمد اِرسوی [۱۰]&nbsp;(استاد دانشگاه بُسفُر استانبول) راجع به ورود رسانه&zwnj;های مدرن در اواخر عثمانی و به&zwnj;ویژه چند مجلۀ مصور صحبت کرد که چگونه بر تصور مردم از دنیای عصر خود و از روزگار گذشته و آثار گذشته تأثیر گذاشتند.<br />از جمع استادان و دانش&zwnj;آموختگان گروه مطالعات معماری ایران (دانشگاه شهید بهشتی) نیز سه تن در همایش شرکت داشتند. سخنرانی دکتر زهرا اهری در مورد شکل&zwnj;گیری میدان نگارستان تهران، در مقام یک فضای شهری تازه در سياق سياسى، اجتماعى و فرهنگى دورۀ قاجاریه برای برگزاری مراسم عید قربان بود. (مراسم عيد قربان كه در دوره صفويه ابداع شد در واقع یک سنت ابداعی بود. مفهوم سنت ابداعى به سنت هايى اشاره دارد كه ريشه در گذشته دارند اما در دوران مدرن تحول مى&zwnj;يابند و چيزهايى به آنها افزوده مى&zwnj;شود.) در سخنرانی دکتر اهری كيفيت&zwnj;هاى مكانى برگزارى اين مراسم و عناصر نوينى كه در گذار از دورۀ صفويه به قاجاريه در آن پديدار شد مورد بحث قرار گرفت. او به&zwnj;ويژه به مسئله شكل&zwnj;گيرى فضاى شهرى پدیدآمده در میدان نگارستان پرداخت؛ میدانی که با بناهایی طراحی&zwnj;شده در اطرافش همزمان فضای تماشای مراسم را برای شاه و مردم عادی فراهم می&zwnj;کرد.<br />عنوان سخنرانی دکتر مهرداد قیومی &laquo;خاستگاه&zwnj;های گرایش&zwnj;های مدرن در معماری حکومتی اوایل دورۀ قاجاریان&raquo; بود. او به این موضوع پرداخت که چگونه جنگ&zwnj;های ایران و روس در دورۀ فتح&zwnj;علی&zwnj;شاه، عباس&zwnj;میرزا و برخی دیگر از رجال را متوجه اروپا و تفاوت وضع ایران و کشورهای اروپایی کرد. توجهی که موجب شد معماری اروپایی نخست از طریق مهندسی نظامی به معماری حکومتی ایران راه یابد. این پژوهش در واقع تاریخ مفهومی &laquo;مهندس&raquo; در دورۀ قاجاریان بود.<br />پژوهش نازنین شهیدی (دانش&zwnj;آموختۀ مطالعات معماری ایران) نیز در ارزش استنادی یادگاری&zwnj;ها در مطالعۀ آثار معماری، و به&zwnj;طور خاص دربارۀ یادگاری&zwnj;های قاجاری مدرسۀ چهارباغ بود که به دستور ظل السلطان در یک دفترچه گردآوری شده و متن بعضی از آنها نشان می&zwnj;دهد مدرسه در دورۀ قاجاریه به جز کارکرد اصلی&zwnj;اش نوعی تفرجگاه شهری برای مردم عادی نیز بوده است.</p>
<p>&nbsp;</p>
<ul>
<li>در روز آخر همایش، مهمانان به بازدید یکی از معدود آثار ایرانیِ موجود در موزه&zwnj;های وین رفتند، که در حال حاضر نمایش عمومی ندارد. این شی&zwnj;ء قطعه پارچۀ کتیبه&zwnj;داری از ابریشم و طلا متعلق به دورۀ ایلخانی است که در موزۀ گنجینۀ کلیسای استفن وین نگهداری می&zwnj;شود و در کتیبۀ تکرارشوندۀ آن نام ابوسعید بهادرخان ذکر شده است.</li>
</ul>
<div dir="ltr">1. [Markus Ritter]</div>
<div dir="ltr">2. [Mattia Guidetti]</div>
<div dir="ltr">3. [Maximilan Hartmuth]</div>
<div dir="ltr">4. [Barbara Finster]</div>
<div dir="ltr">5. [Paul Luft]</div>
<div dir="ltr">6. [Jennifer Scarce]</div>
<div dir="ltr">7. [Ebba Koch]</div>
<div dir="ltr">8. [Lorenz Korn]</div>
<div dir="ltr">9. [Sara Mondini]</div>
<div dir="ltr">10. [Ahmet Ersoy]</div>