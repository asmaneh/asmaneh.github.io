--- 
title: "مقدمه‌ای بر ترجمۀ کتاب «کوه‌ها و دشت‌ها: ایران باستان و بین‌النهرین»" 
authors: beheshti 
types: blog 
tags: مجمد بهشتی,کتاب,کوه‌ها و دشت‌ها,ایران باستان,ایران باستان و بین‌النهرین,آسمانه,مطالعات معماری ایران,باستان‌شناسی,پال کالینز,عباس مقدم 
featured: false
featureImg: "/assets/img/posts/Vnpzi.jpg" 
slug: Vnpzi 
gallery: 
- image_path: "/assets/img/posts/Vnpzi.jpg" 
  title: "مقدمه‌ای بر ترجمۀ کتاب «کوه‌ها و دشت‌ها: ایران باستان و بین‌النهرین»" 
 
excerpt: "علم باستان‌شناسی از بدو تأسیس تا به امروز راه درازی را پیموده است؛ به بسیاری از پرسش‌های ما پاسخ داده و ابهامات بسیاری را دربارۀ گذشتۀ بشر مرتفع كرده است. ولی هرقدر این دانش پیشتر آمده، ضرورت تجدیدنظر در مفروضاتش نیز آشكارتر شده است. چه‌بسا اموری كه در طول این زمان بدیهی پنداشته شده لیكن به تدریج در صحت آن تردید شده است. " 
--- 
<div>
<div>
<p style="text-align: justify;">علم باستان&zwnj;شناسی از بدو تأسیس تا به امروز راه درازی را پیموده است؛ به بسیاری از پرسش&zwnj;های ما پاسخ داده و ابهامات بسیاری را دربارۀ گذشتۀ بشر مرتفع كرده است. ولی هرقدر این دانش پیشتر آمده، ضرورت تجدیدنظر در مفروضاتش نیز آشكارتر شده است. چه&zwnj;بسا اموری كه در طول این زمان بدیهی پنداشته شده لیكن به تدریج در صحت آن تردید شده است. تمركز بر بین&zwnj;النهرین به مثابۀ خاستگاه بسیاری از دستاوردهای فرهنگی بشر از جمله شهرنشینی، بدون در نظر گرفتن ارتباطاتش با سرزمین&zwnj;های مجاور از قبیل همین دعاوی است. همانطور كه پال كالینز، نویسندۀ كتاب، به درستی در مقدمه بدان اشاره كرده، مدتها باستان&zwnj;شناسان بین&zwnj;النهرین را با غایتِ فهمِ جهان حاشیۀ مدیترانه مورد توجه قرار دادند تا از این رهگذرپاسخی برای پرسش&zwnj;های خود دربارۀ منشأ تمدن غربی بجویند. و چون در بین&zwnj;النهرین شواهد و مستندات كافی ادوار مختلف زندگی بشر، از یكجانشینی تا ایجاد شهر و امپراطوری، یافتند، برای آنجا منشأیت قائل شدند. در اینكه بین&zwnj;النهرین چه نقش حائز اهمیتی در تاریخ بشر ایفا كرده است تردیدی نیست لیكن نباید نقش و تأثیر مناطقی كه بین&zwnj;النهرین با آنجاها در تعامل بوده را نیز نادیده گرفت.</p>
<br />
<p style="text-align: justify;">عواملی در تمركز بر بین&zwnj;النهرین و غفلت از فلات ایران مؤثر بوده است؛ یكی از آنها وجود كوه&zwnj;های زاگرس است كه در وهلۀ نخست چون سدی عمیق و لایه&zwnj;لایه به نظر می&zwnj;آمد كه ارتباط بین&zwnj;النهرین را با نواحی شرقی خود دشوار می&zwnj;كرد. عامل دیگر و حتی مهمتر، تفاوت در كیفیت و اقتضائات زیسـتن در بین&zwnj;النهرین و زاگرس است. چنانكه در این كتاب نیز به&zwnj;خوبی اشاره شده است، بین&zwnj;النهرین با داشتن دشت&zwnj;های و سیع وخاك حاصلخیز و آب كافی و سهولت جابجایی و دسترسی، امكان بسط زیست را مهیا كرده بود؛ جایی كه در آن انباشت ثروت به ایجاد روستاها و شهرهای بزرگ و پرجمعیت می&zwnj;انجامید و وفور نیروی انسانی احداث بناهای معظمی چون زیگورات&zwnj;ها و دیگر بناهای آیینی را ممكن می&zwnj;ساخت. همۀ اینها روی هم سبب می&zwnj;شد بین&zwnj;النهرین باستان نیز همچون مصر باستان، بهشت باستان&zwnj;شناسی باشد و طبیعتا توجهات را از نواحی دیگر به خود معطوف كند و شواهد كافی از هر دست در اختیار باستان&zwnj;شناسان قرار دهد.</p>
<br />
<p style="text-align: justify;">هر قدر بین&zwnj;النهرین عرصـۀ فراخی برای سـكونت و ایجاد شهرهای بزرگ بود، در عوض گذرگاه&zwnj;ها و دشت&zwnj;های كوچك میانۀ زاگرس، امكان زیست جز در ابعاد كوچك و پراكنده را میسر نمی&zwnj;كرد و همین هم سبب شد جایگاه واقعیاش مغفول واقع شود. فعالیت&zwnj;های باستانشناختی در ایران با فعالیت هیئت&zwnj;های باستانشناسی اروپایی آغاز شد و عمدتا متوجه دشت خوزستان بود كه شرایطی مشابه بین&zwnj;النهرین داشت و زاگرس و شرق آن تا مدتها مورد مطالعۀ جدی قرار نگرفت. حتی تصور وجود زیسـتگاه&zwnj;های مهم و قابل توجه در زاگرس و شرق آن نامحتمل می&zwnj;نمود چه رسد به اینكه زاگرس منشأ بسیاری از دستاوردهای بشری پنداشته شود. همۀ اینها بعلاوۀ ملاحظات سیاسی خصوصا در نیم قرن اخیر كه عرصه را برای فعالیت باستان شناسان در ایران و تبادلات علمی تنگ كرده بود، سبب شد نقش و موقعیت ایران در دنیای باستان آنطور كه بایسته است درك نشود. به این اعتبار شاید كتاب حاضر در زمرۀ معدود آثاری باشد كه در آن ورای بین&zwnj;النهرین، كوهستان زاگرس (از رشته&zwnj;كوه&zwnj;های توروس تا شمال خلیج&zwnj;فارس) در كانون توجه قرار گرفته است. مستمسك كتاب برای بیان داستانی از تعاملات بین&zwnj;النهرین و زاگرس، گنجینۀ موزۀ آشمولین است؛ عمدۀ این اشیاء و گلنبشته&zwnj;ها مربوط به بین&zwnj;النهرین است و فقط معدودی به فلات ایران و زاگرس تعلق دارد. لذا در این كتاب نیز نویسنده چاره&zwnj;ای نداشته كه از خلال بین&zwnj;النهرین به ایران نظر كند. لیكن درهمین آثار نیز، زاگرس حضور پیدا و پنهانی دارد كه تا پیش از این كمتر به آن توجه شده بود. نویسندۀ هنرمندانه توانسـته به كمك این اشیاء پرتویی به زندگی در فلات ایران و تأثیرات آن بر بین&zwnj;النهرین بیفكند. در روشنایی این توجهات، مسائل بسیاری دربارۀ اهمیت جایگاه ایران در دنیای باستان به دیده می&zwnj;آید كه تا پیش از این در تاریكی بود.</p>
<br />
<p style="text-align: justify;">واقعیت آن است كه بسیاری از آثار مكشوفه از بین&zwnj;النهرین، ماده ساخت و یا طرح و نقوشش را وامدار فلات ایران است؛ این موضوع همانطور كه نویسنده اشاره كرده، به وفور سنگ و كانی&zwnj;ها و فلزات و حتی چوب در ناحیۀ زاگرس مرتبط است. زاگرس هرچند حاصلخیزی بین&zwnj;النهرین و رودهای بزرگ و پرآب آنجا را ندارد، در عوض به خاطر كوهستانی بودن واجد كانی&zwnj;ها و فلزات متنوعی است كه بین&zwnj;النهرین فاقد آن است و در تاریخ طولانی تعاملات این دو، همواره بین&zwnj;النهرین چشم به این دارایی&zwnj;ها داشته است. این موضوع به زاگرس نیز محدود نیست؛ كل فلات ایران حائز چنین ویژگی&zwnj;ای است. تا جایی&zwnj;كه مثلا سنگ لاجورد از دیرباز از بدخشان و از معدود مسیرهای ارتباطی كوهستانی به بین&zwnj;النهرین می&zwnj;رسـیده و در سـاخت اشیاء بسـیاری مورد اسـتفاده قرار می&zwnj;گرفته است. نویسـندۀ كتاب به&zwnj;درسـتی زاگرس را فارغ از آوردگاه مواد خام معدنی، خاستگاه بسیاری از ایده&zwnj;ها و صناعت&zwnj;ها نظیر تكنیك&zwnj;های ساخت سفال منقوش و ظروف فلزی و ابزار و آلات دیگر معرفی می&zwnj;كند؛ بسـیاری از این محصولات تأثیرات شگرفی بر جوامع مسـكون در بین&zwnj;النهرین داشت.</p>
<br />
<p style="text-align: justify;">تأمل در زاگرس جهان شگرفی را پیش روی ما می&zwnj;گشاید؛ یافته&zwnj;های باستان شناسی در دهه&zwnj;های اخیر ما را بیش از پیش به این سمت سوق داده كه كوهپایه&zwnj;های زاگرس را محل اهلی شدن دام و دانه و فراآوری و ذوب فلزات و حتی ساخت سفال بدانیم. پنداری در كوهپایه&zwnj;های زاگرس بود كه برای نخستین بار بشرمتوجه استعداد برخی حیوانات برای همراهی با انسان شد و حیوانات بسیار مؤثری چون بز و گوسفند را اهلی كرد. در اینجا بود كه انسان فهمید می&zwnj;تواند به جای جمع&zwnj;آوری دانه&zwnj;های گیاهی وحشی، خود در پروردن گیاهان ایفای نقش كند، ضمن آنكه استعداد دو دانۀ بسیار مهم و ارزشمند به لحاظ غذایی یعنی گندم و جو را تشخیص داد و این دو گونه را اهلی كرد. در اینجا بود كه توانست به استعداد نهفته در برخی كانی&zwnj;ها پی برد و مس را از سنگ فراآورد و با ذوب و شكل دادن به آن ابزارهای مورد نیازش را بسازد. نویسنده به این نقش و ویژگی زاگرس تا حدودی اشاره كرده است ولی توضیحی نداده است كه در قیاس با بین&zwnj;النهرین، چرا زاگرس از چنین امتیازی برخوردار شد.</p>
<br />
<p style="text-align: justify;">البته تاكنون برخی نظریه&zwnj;های باستانشناختی سـعی كرده&zwnj;اند اهلی شدن غلات و حیوانات در كوهپایه&zwnj;ها را توجیه كنند؛ مثلا اینكه حیوان در جایی می&zwnj;توانست اهلی شود كه تنوع پستانداران متوسط و مناسب اهلی شدن در آن بیشتر باشد و كوهپایه&zwnj;های زاگرس این ویژگی را داشت؛ یا اینكه كشاورزی در جایی می&zwnj;توانست آغاز شود كه فرصت لازم برای بالغ شدن دانه&zwnj;های خوراكی در آن كوتاه باشد و یا مناطق آغاز كشاورزی نمی&zwnj;توانسته پوشیده از درخت و جنگلی باشد و برآیند این ویژگی&zwnj;ها بعلاوۀ چند ویژگی طبیعی و اقلیمی دیگر، كوهپایه&zwnj;های توروس تا زاگرس را به خاستگاه تولید غذا تبدیل كرده است. به زعم بنده اگر ورای همۀ این مختصات اقلیمی و جغرافیایی و یافته&zwnj;های باستانشناسی، انسان را موجودی ذی&zwnj;شعور در نظر آوریم كه در تعامل با محیط &laquo;می سازد&raquo; و&nbsp; &laquo;ساخته می شود&raquo;، آنگاه باید از نظرگاهی كلی&zwnj;تر و ماهویتر نیز در سرشت زاگرس و اساسا فلات ایران تأمل كنیم. واقعیت این است كه زاگرس بیش از هر جای دیگری امكان آشنایی آدمی با مفهوم &laquo;استعداد&raquo; را فراهم می&zwnj;كرد و این موضوع همان وجه اشتراك همۀ یافته&zwnj;های فرهنگی فوق اسـت؛ از اهلی كردن دام و دانه تا فراآوردن فلزات و سـاخت سـفال و ... . در همۀ این امور بشر توانست ورای صـورت ظاهر، راه به باطن و گوهر نهفته در امور مختلف برد و آن را احصـا كند و از آن بهره برد. طبیعتا محیطی این فهم را در آدمی پدید می&zwnj;آورد كه خود از هر جای دیگر مستعدتر باشد.</p>
<br />
<p style="text-align: justify;">شرایط كوهستانی و پویای زاگرس، عرض جغرافیایی آن و وقوعش بر روی كمربند بیابانی كرۀ زمین، تنوع اقلیمی و ... همگی در زمرۀ عواملی است كه سبب شده منابع حیاتی متنوع در آن موجود باشد، لیكن بالفعل و دردسترس نباشد. آدمی در اینجا متوجه شد كه ورای خشكی ظاهری، منابع آب در لایه&zwnj;هایی از سـطح زمین مدفون است و در برخی جاهاست كه می&zwnj;تواند در شكل چشمه در سطح زمین به منصۀ ظهور رسد؛ در اینجا بود كه فهمید در دانه&zwnj;های گیاهی نیرویی برای نشو و نما هست كه در صورت افتادن در خاك مناسب می&zwnj;تواند رشد كند و ثمر دهد؛ در اینجا متوجه شد كه در میان تنوع بسیاری از پستانداران برخی از گونه&zwnj;ها، ورای ظاهر وحشی و نامأنوس، اسـتعدادی برای انس و همزیسـتی با انسـان دارد كه می&zwnj;توان از آن بهره برد و ... . همۀ اینها بدین معناست كه زاگرس بیش از اینكه مواد خام و یا محصولات دیگر به بین&zwnj;النهرین بخشیده باشد، ایده&zwnj;های بنیادینی عرضــه كرده كه هركدام به نوبۀ خود زندگی بشر را متحول ساخته است. جالب آنكه این ایده&zwnj;ها بیش از اینكه در خود زاگرس فرصت بروز و ظهور محسوسی داشته باشد، وقتی به بین&zwnj;النهرین می&zwnj;رسید فرصت عرض اندام در مقیاس وسیع می&zwnj;یافت و به بیان بهتر مجال &laquo;توسعه&raquo; می&zwnj;یافت. اگر دانه در كوهپایه&zwnj;ها اهلی شد و زراعت فقط در كشتگاه&zwnj;های كوچكی متكی بر آبیاری دیم انجام می&zwnj;شد، وقتی به بین&zwnj;النهرین رسـید، به خاطر وجود خاك حاصلخیز آبرفتی و دشت&zwnj;های وسـیع مسطح و آبیاری متكی بر رود، كشت&zwnj;زارهای وسیعی پدید آمد و زراعت به مرحله&zwnj;ای رسید كه بعدها با عنوان &laquo;انقلاب كشاورزی&raquo; شناخته شد. با دست یافتن به ایدۀ استخراج فلزات از معادن و ذوب آن، این محتمل&zwnj;تر است كه زندگی متكی بر صنعت و تخصصی شدن كار و ایجاد شهر، نخست در زیستگاه&zwnj;های كوچك زاگرس منعقد شده باشد و سپس به بین&zwnj;النهرین راه یافته باشد. لیكن سهولت نقل و انتقال و توزیع راحت&zwnj;تر محصولات زراعی و صناعی در نواحی پست بین&zwnj;النهرین، شبكه&zwnj;های تجاری پررونق&zwnj;تری را پدید می&zwnj;آورد و به احداث شهرهای بسـیار بزرگتری در قیاس با زاگرس می&zwnj;انجامید؛ شهرهای بزرگتر و پرجمعیت&zwnj;تر بین&zwnj;النهرین نظامات اداری و مدیریتی پیچیده&zwnj;تری را اقتضاء می&zwnj;كرد و همین موضوع فرصت دم كشیدن و جا افتادن ایدۀ شهرنشینی را در بین&zwnj;النهرین مهیاتر كرد. مشابه همین موضوعات دربارۀ بسیاری دستاوردهای دیگر هم صادق است. از این جهت زاگرس را می&zwnj;توان &laquo;آزمایشگاه كوچك&raquo; بسیاری از ایده&zwnj;هایی دانست كه در تعامل با بین&zwnj;النهرین فرصت و امكان و نیروی تحقق در مقیاس چشمگیر یافت و قدم به قدم زندگی بشر را متحول كرد. در محیط مساعد بین&zwnj;النهرین هر بذری كه به خاك می&zwnj;افتاد در مقیاسی وسیع تكثیر می&zwnj;شد؛ ظروف سفالین، گلنبشته&zwnj;ها و حتی پیكرك&zwnj;هایی كه در اوروك یافت شده و منقش به نقش گوسفند و گاو است و آنها را چه به لحاظ ایده و چه مصالح وامدار ایران می&zwnj;دانند از این جمله است. طبیعتا هیچ یك از این اشیاء در ایران نمی&zwnj;توانست در این مقیاس تولید و عرضه شود؛ چون نه نیروی تولید آن وجود داشت و نه تقاضــای آن. اینگونه كه بنگریم زاگرس هرقدر كه در ظاهر چون سدی نفوذناپذیر به نظر بیاید، گذرگاه ارتباط بوده است؛ به تعبیر نویسندۀ كتاب، آن قلمروی رازآلود و پرده پرده&zwnj;ای كه مردمان بین&zwnj;النهرین را هر زمان به واسطۀ آورده&zwnj;های جدید مسحور و متحیر می&zwnj;كرده است.</p>
<br />
<p style="text-align: justify;">در مسیر بازدیدم از موزۀ آشمولین بخت یار بود و اتفاقا وارد سالنی شدیم كه در آن برنامۀ معرفی این كتاب جریان داشت. چون موضوع برایم جالب بود توقفی كردم و در همان مجلس نویسنده به جایگاه سخنرانی رفت و دربارۀ كتاب توضیحاتی داد. در زمان تنفس میان&zwnj;برنامه نیز با حامی این كتاب، سـركار خانم ژاله حیران، ملاقات و گفتگویی كردم. پیدا بود كه مدت طولانی است كه در ایران زندگی نمی&zwnj;كنند و برای همین با طمأنینه به فارسی صحبت می&zwnj;كردند. با اینحال عشقشان به ایران باعث شده بود كه از تمكن مالی&zwnj;شان برای چنین پژوهش&zwnj;های ارز شمندی بهره برند. در مدت این گفتگو پر سشی ذهنم را مشغول كرده بود؛ اینكه پس از این سال&zwnj;های دوری ایشان چه تصوری از سرزمین مادری دارند كه وادارشان می&zwnj;كند چنین كارهایی كنند و آیا اصلا خودشان واقفند كه چنین كتابی می&zwnj;تواند چه تأثیر شگرفی در معرفی نقش و جایگاه واقعی ایران حتی تا امروز دا شته با شد. میدانستم كه دریافت ایشان از ایران، عینا مشابه دریافت روزمره&zwnj;ای كه ساكنین ایران دارند نیست. به تدریج كه همكلام شدیم متوجه شدم تلقی ایشان از ایران بسیار به آن ایران فرهنگی نزدیك است؛ همان ایرانی كه معمولا لابه&zwnj;لای اخبار سیاسی و حوادث روزمره و گذرا مغفول واقع می&zwnj;شود. دریافت ایشان مثل نظر كردن به فرشی بزرگ و پرنقش و نگار و نفیس اسـت كه طبیعتا وقتی تناسبات و زیبایی&zwnj;هایش بهتر به دیده می&zwnj;آید كه كمی از آن فاصله بگیریم و به آن خیره شویم. در این حالتست كه معلوم می&zwnj;شود چطور هر نقش و رنگی در جای خود و در تعادل و توازنی با بقیۀ نقوش و طرح كلی قرار دارد. طبیعتا این تصویرِ درست&zwnj;تری از فرش به مثابۀ یك دست&zwnj;پرورده ارز شمند است در قیاس با وقتی كه فرش زیر دست و پای زندگی روزمره و انبوهی از اسباب و اثاث پنهان شده است. تصور ایشان از ایران، ایرانی مبری از روزمرگی&zwnj;ها و مسـائل زودگذر و حاشیه&zwnj;ای اسـت. فاصله&zwnj;شان از ایران و ذوق و ذائقه&zwnj;شان و نوع فعالیت&zwnj;هایشان سبب شده كه سطح تماس بیشتری با آن حقیقت بی&zwnj;زمانِ ایران كه در فرهنگ ایرانی و مظاهر آن رسوب كرده پیدا كنند. مسلما این ساحت از موجودیت ایران است كه زیبا و دوست&zwnj;داشتنی است و همه را گرفتار می&zwnj;كند و بسیاری از ایرانیان با وجود سال&zwnj;ها و حتی نسل&zwnj;ها زندگی در خارج از ایران دم&zwnj; به دم فیلشان یاد این موطن می&zwnj;كند و دلتنگ آن می&zwnj;شوند.</p>
<br />
<p style="text-align: justify;">به پیشنهاد جناب آقای جبرئیل نوكنده، رئیس موزۀ ملی ایران، پس از كسـب اجازه از نویسـندۀ كتاب، بی&zwnj;معطلی تصمیم به ترجمۀ آن به فارسی گرفته شد. زحمت ترجمه به یكی از باستان&zwnj;شناسان خوب كشور، جناب آقای دكتر عباس مقدم سپرده شد و ایشان نیز به خوبی از عهده برآمدند. امیدوارم مطالعه و تأمل در این كتاب بتواند باب پرسش&zwnj;ها و مطالعات جدیدی را دربارۀ ایران بگشاید.</p>
<br />
<p style="text-align: justify;">۱۳۹۵</p>
<p style="text-align: justify;">&laquo;کوه&zwnj;ها و دشت&zwnj;ها: ایران باستان و بین&zwnj;النهرین&raquo; اثر پال کالینز ترجمهٔ عباس مقدم<br /><br /></p>
</div>
</div>