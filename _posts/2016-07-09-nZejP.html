--- 
title: "خاطرات خانۀ کودکی" 
authors: baradaran 
types: blog 
tags: خانه,خانۀ ایرانی,تاریخ معماری,آسمانه,مطالعات معماری ایران,زهرا برادران,خانۀ کودکی 
featured: false
slug: nZejP 
excerpt: "موضوع این یادداشت برای نخستین بار سر یکی از کلاس‌های کارشناسی ارشد نظرم را جلب کرد. صحبت از مقاله‌ای از کلر کوپر مارکوس به نام «خانه نماد خویشتن» بود. نویسنده در آن مقاله کوشیده بود بر اساس نظریه‌های روانشناسی کارل گوستاو یونگ برداشت جدیدی از نسبت روان انسان با محیط، به‌ویژه فضای خانه، ارائه دهد. " 
--- 
<p style="text-align: center;">یا هو</p>
<p>موضوع این یادداشت برای نخستین بار سر یکی از کلاس&zwnj;های کارشناسی ارشد نظرم را جلب کرد. صحبت از مقاله&zwnj;ای از کلر کوپر مارکوس به نام &laquo;خانه نماد خویشتن&raquo; بود. نویسنده در آن مقاله کوشیده بود بر اساس نظریه&zwnj;های روانشناسی کارل گوستاو یونگ برداشت جدیدی از نسبت روان انسان با محیط، به&zwnj;ویژه فضای خانه، ارائه دهد. آن بحث مرا به یاد تجربهٔ شخصی&zwnj;ام از خاطرات خانه دورهٔ کودکی&zwnj;ام انداخت. هنگامی که در میانهٔ دوران کودکی از خانهٔ ویلایی به یک واحد آپارتمان نقل مکان کردیم و باقی سال&zwnj;های شیرین کودکی را تا بزرگسالی در آن گذراندم دریافتم از آن به بعد دیگر خاطره&zwnj;ای از خانه&zwnj;مان ندارم. چرا چنین بود؟ پرسشم برآمده از تجربهٔ شخصی خودم بود اما فکر کردم شاید بتوان آنرا به این صورت تعمیم داد که چرا از زندگی در خانه&zwnj;های آپارتمانی امروزی نمی&zwnj;توان خاطره داشت. چرا حس حضور در فضا و تجربهٔ زیست در این دو شیوهٔ معماریِ خانه این چنین متفاوت است؟ &nbsp;</p>
<p>&nbsp;</p>
<p>زمانی بود که معماریِ خانه&zwnj;ها نقش پررنگی در خاطرات کودکانه ایفا می&zwnj;کرد. بسیاری از ما از حضور در فضای تنگ و تاریک و در عین حال رمزآلود زیرزمین&zwnj;های خانه&zwnj;های قدیمی که محلی برای اکتشافات کودکانه&zwnj;مان بود خاطره&zwnj;ها داریم. خاطراتی که لزوماً یکسر شیرین هم نیست. اما در هر صورت تلخ یا شیرین، آرام&zwnj;بخش یا دلهره&zwnj;آور به نوعی به تجربة زیست در خانه عمق می&zwnj;داد و بدین&zwnj;ترتیب به نوعی نشان&zwnj;دهندهٔ اهمیت سبک و شیوهٔ معماری در ادراک فضا بود. گاهی دامنهٔ این احساسات تا رویاها و کابوس&zwnj;هایمان نیز کشیده می&zwnj;شد و تأثیرش چنان بود که با وجود گذشت سال&zwnj;ها از خاطرمان پاک نمی&zwnj;شد. وقتی متعلق به نسل در حال گذار از آن شیوهٔ زیست به سبک کنونی زندگی باشی و کودکیت را در خانه&zwnj;های حیاط&zwnj;دار به بازی کردن در حیاط و آبتنی در حوض و بالارفتن از درختان و کنجکاوی و جستجو در خرت&zwnj;وپرت&zwnj;های انبارشده در زیرزمین و دویدن در اتاق&zwnj;های تودرتو گذرانده باشی تفاوت این دو شیوهٔ زیستِ متأثر از معماری را با تمام وجود حس می&zwnj;کنی. زمانی که به منشأ این تفاوت فکر می&zwnj;کنم به نظرم می&zwnj;آید که معماریِ ساده و در عین حال پیچیدهٔ خانهٔ قدیمی&zwnj;مان بود که این چنین در شکل دادن به خاطرات و خیال&zwnj;های کودکی&zwnj;ام تأثیر داشت.</p>
<p>&nbsp;</p>
<p>کمبود چنین تجربیاتی در زندگی کودکان آپارتمان&zwnj;نشین محسوس است. فضاهای استودیویی و باز خانه&zwnj;های امروزی که با گشوده شدن درب خانه مختصات شش جهت مکانی را پیش چشم انسان می&zwnj;آورد مجالی برای کنجکاوی&zwnj;ها و جستجوها و کشف&zwnj;های کودکانه باقی نمی&zwnj;گذارد. مثال ساده&zwnj;اش این است که در چنین خانه&zwnj;هایی نمی&zwnj;توان قایم&zwnj;باشک بازی کرد. فرزندان در این خانه&zwnj;ها موقعیتی برای خیال&zwnj;پردازی نمی&zwnj;یابند و مادرانشان به&zwnj;ناچار برای شکوفایی استعداد فرزندانشان دست به دامن خانه&zwnj;های بازی و خلاقیت می&zwnj;شوند. چندوچون همهٔ فضاها و کاربریشان از پیش تعیین شده و دیگر نیازی نیست ساکنان خانه دست به ابتکار بزنند و خانه&zwnj;شان را با فعالیت&zwnj;های متنوع و خاص خود تطبیق دهند و به بیان بهتر از آنِ خود کنند. در این خانه&zwnj;ها، به&zwnj;سختی می&zwnj;توان مکان دنجی یافت که پاتوقت باشد. شاید به این علت که همهٔ فضاها چنان یکدست و یکسانند که تعلقشان به افراد مختلف با روحیات متفاوت بی&zwnj;معنی شده است.</p>
<p>&nbsp;</p>
<p>در پایان باید بگویم هدف از نگارش این یادداشت نه افزودن نوشته&zwnj;ای به انبوه نوشته&zwnj;های نوستالژیک مدِ این روزها و نه پرداختن به تمایز شیوه&zwnj;های معماری با روش&zwnj;های علمی است. بیان یکی از نتایج تغییر در سبک و شیوهٔ معماری خانه یعنی کاهش نقش معماری خانه در خاطرات دورهٔ کودکی هدف از نگارش این یادداشت بود. امیدوارم پرداختن به این موضوعات در سطح نظر و عمل چنان رونق گیرد که دیگر نگران خاطرات گمشدهٔ نسل آینده نباشیم.</p>