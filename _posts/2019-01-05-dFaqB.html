--- 
title: "کدام «اصالت»؟" 
authors: sarababaf 
types: blog 
featured: false
slug: dFaqB 
--- 
<p>بازنگری در مفاهیم پایۀ حفاظت از ذیقورات چغازنبیل &nbsp;به عنوان منبع اطلاعات</p>
<p>فاصلۀ تاریخی و فرهنگی از آثار معماری &nbsp;اوایل دوران تاریخی و پیش از تاریخ، برای ما از این بقایای معماری &laquo;مکان&zwnj;هایی ایستا&raquo; ساخته&zwnj;اند؛ مکان&zwnj;هایی ایستا - مانند ذیقورات چغازنبیل - که حیات و عملکرد اولیۀ خود را به کلی از دست داده&zwnj;اند. قطع ارتباط ما با زمینه و زمانۀ حیات این آثار، آن&zwnj;ها را به مگاچیپ&zwnj;هایی از اطلاعاتِ اغلب ناخوانا تبدیل کرده است که اگرچه نتوان به دقت رمزگشایی&zwnj;شان کرد، اما بازنگری در مفاهیم پایۀ حفاظت می&zwnj;تواند فرصت تلاش برای فهم این آثار را چند دهۀ دیگر تمدید کند.</p>
<p>در جریان حفاظت از این دست آثار همواره چالشی وجود دارد: آیا اقدامات حفاظتی که گاه با تعویض &laquo;اجزا&raquo; به منظور نجات&zwnj;بخشی &laquo;کلیّت&raquo; بنا صورت می&zwnj;گیرند، ماهیّت اثر را مخدوش می&zwnj;کنند؟ به بیان دیگر،&nbsp;حقیقت اثر مبتنی بر کلیّت آن است یا اجزای آن؟</p>
<p>این پرسش از دیرباز برای فیلسوفان تاریخ و هنر مطرح بوده است. مشهور است که در یونان باستان، اهالی شهر آتن از بقایای یک کشتی باستانی حفاظت می&zwnj;کردند و معتقد بودند که قهرمان افسانه&zwnj;ای&zwnj;شان &laquo;تسئوس&raquo; با آن به وطن بازگشته است. آتنی&zwnj;ها گهگاه تخته&zwnj;های فرسودﮤ کشتی را با قطعات چوبی سالم و نو تعویض می&zwnj;کردند؛ تا آنجا که کشتی تئوس در میان فیلسوفان به مَثَلی دربارﮤ موضوع &laquo;اصالت&raquo; تبدیل شد و این پرسش را به جریان انداخت که آیا این کشتی با تخته&zwnj;های جدید پس از گذشت قرن&zwnj;ها &laquo;همان&raquo; کشتی تسئوس است یا به چیزی &laquo;غیر از آن&raquo; تبدیل شده است؟</p>
<p>گروهی به پیروی از هراکلیت معتقد بودند چون اکثر اجزای کشتی تغییر کرده، پس &laquo;ماهیّت&raquo; آن نیز دگرگون شده است. گروهی نیز به تبعیّت از ارسطو اعتقاد داشتند که حفظ &laquo;صورت&raquo; (فرم) باعث می&zwnj;شود که کشتی همان حقیقت اصیل را داشته باشد؛ مانند یک موجود زنده که در طول حیات خود مدام اجزای کهنه را از دست می&zwnj;دهد و اجزای تازه بر کالبدش می&zwnj;روید، اما &laquo;همان&raquo; است که بود.</p>
<p>منشأ اختلاف میان دو نگرش مبتنی بر حفاظت از اجزا و مبتنی بر حفاظت از کلیّت، ریشه در دو دیدگاه متضاد نسبت به زمان و تاریخ دارد. در نگرش مبتنی بر حفظ کلیّت، زمان چرخه&zwnj;ای است از تولد تا مرگ ماده که طی آن، کلیّت به عنوان حقیقتی دست&zwnj;نخورده باقی می&zwnj;ماند. در مقابل، نگرش معطوف به حفظ اجزا، زمان را حرکتی خطی و بی&zwnj;بازگشت از تولد به سوی مرگ در نظر می&zwnj;گیرد و نگاه چرخه&zwnj;ای به زمان را کهنه&zwnj;پرستانه می&zwnj;داند. این دو نگاه متفاوت به حقیقت اثر، موجب به وجود آمدن دو رویکرد مختلف در حفاظت از اصالت میراث شده است.</p>
<p>بر اساس نظریۀ چزاره برندی دربارﮤ &laquo;وحدت بالقوﮤ اثر&raquo; همواره تناظر بین اجزا و کل وجود دارد. از این رو، عملکرد اجزا به صورت مستقل مدنظر نیست بلکه کلیّت اثر می&zwnj;بایست قابل فهم باشد. اما در عین حال فقدان اصالت در برخی از اجزا یا بازسازی اجزا به صورت بیگانه با زمینۀ اصلی می&zwnj;تواند نقطۀ آغاز به خطر انداختن وحدت و کلیّت اثر باشد. پس هرگونه حذف یا تغییر در اجزا باید به دقت صورت پذیرد، زیرا منجر به صدمه و خدشه به کلیّت و اصالت آن می&zwnj;شود.</p>
<p>مکتیلد راسلر نیز مفهوم اصالت را با تاکید بر نقش توأم مؤلفه&zwnj;های اصالت و یکپارچگی تبیین می&zwnj;کند. راسلر با طرح مفهوم &laquo;اصالت پیشرونده&raquo; امکان برخی از تغییرات و اصلاحات خاص را در عین حفظ فرم&zwnj;های اصلی میراث توجیه می&zwnj;کند. او تلاش می&zwnj;کند که با طرح مفهوم اصالت پیشرونده، ابعاد تغییر و تداوم را به صورت توأمان مد نظر قرار دهد.</p>
<p>در سیر تحول اسناد بین&zwnj;المللی حفاظت از میراث نیز، توجه به کلیّت اثر رفته&zwnj;رفته جای تاکید بر دست&zwnj;نخوردگی را گرفته است. منشورهای اولیه حفاظت از میراث با تاکید بر دست&zwnj;نخوردگی مادّی، بیش از هر چیز متأثر از دیدگاه حفظ اجزا بودند. اما نشست برگن (۱۹۹۴) و نتایج آن در سند نارا (۱۹۹۴) که نتیجۀ تحول در دیدگاه&zwnj;های کلاسیک دربارﮤ مفهوم اصالت در میراث تاریخی بود، برخلاف منشور آتن و ونیز که بر دست&zwnj;نخوردگی مادی موضوع مورد حفاظت تاکید داشته&zwnj;اند، حفاظت از فرم را معیار سنجش اصالت معرفی &zwnj;می&zwnj;کند.</p>
<p>پس از آن در بیانیۀ سن&zwnj;آنتونیو (۱۹۹۸) با موضوع مناظر فرهنگی، منشور بورا (۱۹۹۹) با موضوع مضمون فرهنگی، بیانیۀ یاماتو (۲۰۰۴) با موضوع مدیریت یکپارچۀ میراث ملموس و ناملموس، نشست سالیانۀ یونسکو در سال ۲۰۰۵ با موضوع میراث ناملموس و همچنین در بیانیۀ کِبِک (۲۰۰۸) با موضوع روح مکان با تاکید بر ارزش&zwnj;های فراکالبدی پدیدﮤ میراثی، موضوع مورد حفاظت به عنوان یک کلِّ معنادار معرفی می&zwnj;شود که اصالتش تنها وام&zwnj;دار دست&zwnj;نخوردگی مادّی آن نیست.</p>
<p>بر مبنای تعریف ارایه&zwnj;شده در رهنمودهای عملیاتی میراث جهانی مصوب سال ۲۰۰۵ ، مفهوم اصالت را می&zwnj;توان در &laquo;توانایی اثر به منظور انتقال اهمیت معنای فرهنگی مکان&raquo; تعریف کرد. تا پیش از آن مفهوم اصالت به چهار مؤلفه اشاره داشت: طراحی، مواد و مصالح، مهارت&zwnj;های استادکارانه و بستر (زمینه). این مؤلفه&zwnj;ها اساساً به بُعد ملموس و مادّی میراث اشاره داشتند. بر این اساس معیارهای مطرح&zwnj;شده به منظور ارزیابی اصالت در کنوانسیون میراث جهانی سال ۲۰۰۵ نشان&zwnj;دهندﮤ سیر تکاملی به سوی جنبه&zwnj;های ناملموس است.</p>
<p>به این ترتیب حفاظت از میراث مکان&zwnj;های ایستا همچون ذیقورات چغازنبیل نیازمند یافتن تعادلی ظریف میان ثبات، تداوم و تغییر است. البته با توجه به این هشدار که تغییر اجزا باید تابعی هماهنگ و موزون از کلیّت اثر باشد تا به تداومِ ثبات و برقراری آن در طول اعصار آینده کمک کند. درست است که اجزای سازنده در بنایی ۳۳۵۰ساله همچون ذیقورات چغازنبیل حاوی اطلاعات دست اوّل و تکرارنشدنی باستان&zwnj;شناختی هستند؛ اما باید اندیشید که با دست&zwnj;نخورده نگاه داشتن عناصر و جزییات فرسوده، منبع اصلی این اطلاعات یعنی کلیّت میراث جهانی چغازنبیل چند دهۀ دیگر می&zwnj;تواند پایدار بماند؟</p>