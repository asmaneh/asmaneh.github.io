--- 
title: "داستان‌های اصفهان (۱) ـ دارالمجانین" 
authors: smohseni 
types: blog 
featured: false
slug: cV6aB 
--- 
<p>شهرها را با صفت&zwnj;های مختلفی می&zwnj;شناسند، گاهی این صفت&zwnj;ها کلیشه&zwnj;ای&zwnj;تر است و گاهی نه. اصفهان هم چنین است و با همۀ صفت&zwnj;های کلیشه&zwnj;ای که به آن نسبت داده&zwnj;اند آنقدر &laquo;هست&raquo; که بشود هم&zwnj;چنان به صفتی موصوفش دانست یا برایش لقبی برگزید. سوای همۀ صفت&zwnj;های مختلفی که به اصفهان نسبت می&zwnj;دهند، من هم برای آن صفتی یافته&zwnj;ام: دارالمجانین. نمی&zwnj;دانم چرا این&zwnj;طور است اما اصلاً آنقدری که در اصفهان مجنون دیده&zwnj;ام و هر روز می&zwnj;بینم در شهرهای دیگر ندیده&zwnj;ام. انگار اصفهان مجنون&zwnj;پرور است؛ مجنون نه از آن مجنون&zwnj;ها که ترسناکند و معنی منفی دارند، مجنون&zwnj;هایی شبیه مجنونِ لیلی. مجنون&zwnj;ها در اصفهان زیادند و وسوسۀ تسلیم جنون شدن هیچ&zwnj;وقت آدم را رها نمی&zwnj;کند. شهرْ مجنون&zwnj;ها را می&zwnj;پذیرد و برای جنون هر کس جایی هست.</p>
<p>یکی از این مجنون&zwnj;ها را در یکی از روزهای اوایل اسفند دیدم، از میدان شاه بیرون مي&zwnj;آمدیم و از کنار عالی&zwnj;قاپو راه افتادیم به طرف خیابان سپه، از کنار باغ چهلستون مي&zwnj;گذشتیم، از بین نرده&zwnj;ها باغ را نگاه می&zwnj;کردم و به این فکر می&zwnj;کردم که در همۀ این سال&zwnj;ها هنوز چهلستون را ندیده&zwnj;ام. درخت&zwnj;های خشک و بزرگی که در باغ گذاشته بودند از بین نرده&zwnj;ها پیدا بود. تقریباً به دروازه&zwnj;دولت رسیده بودیم که پیرمردی را در پیاده&zwnj;رو دیدیم. ژنده&zwnj;پوش بود، دستش را روی تنۀ یکی از چنارهای کنار پیاده&zwnj;رو گذاشته بود، آرام خم شد و درخت را بوسید. تعجب کردیم و چند قدم که از او گذشتیم ایستادیم که ببینیم چه می&zwnj;کند. آدم&zwnj;ها بی&zwnj;تفاوت از کنارش می&zwnj;گذشتند و هیچ&zwnj;کس او را نمی&zwnj;دید. انگار برای همۀ جهان نامرئی بود و فقط ما مي&zwnj;دیدیمش. درخت را که بوسید عقب آمد و دستش هم&zwnj;چنان روی تنۀ درخت ماند؛ با مهربانی. کمی صبر کرد و بعد عرض پیاده&zwnj;رو را طی کرد و رسید به نرده&zwnj;های باغ چهلستون، رو کرد به باغ و با همان محبت نردۀ چوبی را در دست گرفت و کمی باغ را تماشا کرد. مثل این بود که تماس دستش با چوب و نگاهی که به درخت&zwnj;های باغ می&zwnj;کرد تنها لنگری بود که او را در این جهان نگه داشته بود. رو کرد به خیابان و دوباره عرض پیاده&zwnj;رو را طی کرد و دستش را گذاشت روی تنۀ درختی دیگر. همۀ این کارها را به نرمی می&zwnj;کرد و انگار تا از چوب&zwnj; نرده&zwnj;ها برسد به تنۀ درخت&zwnj;ها کمی بالاتر از زمین حرکت مي&zwnj;کرد. آرام و مهربان و ساکت، بدون اینکه کسی نگاهش کند یا کسی به او تنه بزند. مدتی دستش را روی تنۀ درخت نگه داشت و بعد خم شد و درخت را بوسید. دوباره همان کارها را تکرار کرد. درختی را لمس می&zwnj;کرد و می&zwnj;بوسیدش و می&zwnj;رفت کنار نرده&zwnj;ها و در حالی که چوب نرده زیر دستش بود باغ را تماشا می&zwnj;کرد. همراهم از او فیلم می&zwnj;&zwnj;گرفت و من هم این مجنون دوست&zwnj;داشتنی را تماشا می&zwnj;کردم. همراهش راهی را که آمده بودیم تا میانه&zwnj;های خیابان سپه برگشتیم. هنوز هم هیچ&zwnj;کس او را نمی&zwnj;دید، حتی پسری نزدیکش ایستاد و با تلفن حرف زد، انگار که واقعاً او را نمي&zwnj;دید؛ آدم&zwnj;ها همیشه فاصله&zwnj;شان را با کسانی که مجنون به نظر می&zwnj;آیند حفظ می&zwnj;کنند اما آن پسر چنین نکرد و تلفنش هم که تمام شد رفت و حتی نگاهی هم به پیرمرد نینداخت.</p>
<p>کم&zwnj;کم متوجه حضور ما شد، سلامی کرد و به کارش ادامه داد. جلو رفتیم، همراهم از او پرسید چه مي&zwnj;کند. من کنارش ایستاده بودم و نور بعد از ظهر از غرب به صورتش می&zwnj;تابید، چشم&zwnj;هایش در نور مي&zwnj;درخشید و آبی درخشانی بود که انگار موج می&zwnj;زد و می&zwnj;لرزید. گفت نگاه مي&zwnj;کنم. همراهم پرسید لذتش را می&zwnj;بری، با لحن کسی که انگار همین الآن عاشق شده است گفت آره. بعد هم گفت با اجازه و خداحافظی کرد و به راهش ادامه داد. معاشقۀ نرم و طولانی&zwnj;اش با درخت&zwnj;ها را ادامه داد و هم&zwnj;چنان هیچ&zwnj;کس او را نمي&zwnj;دید و فقط درخت&zwnj;ها بودند که دست و بوسه&zwnj;هایش را حس می&zwnj;کردند، ما هم ماندیم در شگفتی و لذت.</p>
<p>اصفهان دارالمجانین است، کیف می&zwnj;کنم اهل شهری هستم که مجنون&zwnj;های مهربان دارد و با مجنون&zwnj;هایش مهربان است. در اصفهان می&zwnj;شود راه افتاد و درخت&zwnj;ها را بوسید و آنقدر آرام بود و با آهنگ درخت&zwnj;ها هماهنگ که هیچ&zwnj;کس آدم را نبیند.</p>
<p>***</p>
<p>داستان&zwnj;های اصفهان و داستان&zwnj;های مجنون&zwnj;های اصفهان را اینجا ادامه خواهم داد، می&zwnj;شود آنقدر از شهر داستان گفت تا شهر در خیال هر کس جان بگیرد و مجنونش کند.&nbsp;</p>