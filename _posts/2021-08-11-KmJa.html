---
title: "تفریظ بر کتاب «مناسبات معماری و علوم در ایران دوران اسلامی» به قلم روح‌الله مجتهدزاده"
authors: mqayoomi
types: blog
tags: علوم,معماری,دوران اسلامی,کتاب,مناسبات علوم و معماری
featured: false
slug: KmJa
excerpt: "رسش از رابطۀ میانِ معرفت و معماری در هریک از پاره‌های تاریخی و جغرافیاییِ ایران پیشامدرنْ اقسام و ‏حوزه‌های گوناگونی دارد. برخی از این پرسش‌ها بیشتر اجتماعی و تاریخی است: معماران (و دیگر عاملانِ معماری) چه ‏معرفت‌هایی داشتند؟ این معرفت‌ها را چگونه و در کجا و از چه کسانی می‌آموختند؟ چقدر از این معرفت‌ها هنجارهای ‏اجتماعیِ عمومی بود و چقدر از آنها هنجارهای اجتماعیِ خاصِ اهلِ پیشۀ معماری؟ معمارانْ این معرفت‌ها را چگونه و ‏در کجا به‌کار می‌بستند؟  "
---
<p><strong>تفریظ بر کتاب &laquo;مناسبات معماری و علوم در ایران دوران اسلامی&raquo; به قلم روح&zwnj;الله مجتهدزاده</strong></p>
<p>مهرداد قیومی بیدهندی</p>
<p>&nbsp;</p>
<p>برخی از فیلسوفانِ تاریخْ راهِ معتبر برای معرفتِ تاریخی را همدلی با کنشگرانِ تاریخ دانسته&zwnj;اند؛ و گروهی دیگر این &rlm;همدلی را مُحال و این آرزو را خام شمرده&zwnj;اند. هر عقیده&zwnj;ای که در این باره داشته باشیم، قایل بودن به امکانِ معرفتِ &rlm;تاریخی و اعتبار آن در هر صورت ملازم است با اندازه&zwnj;ای از همدلی با کنشگرانِ تاریخ؛ همواره همراه است با نوعی &rlm;قیاس به&zwnj;نفس. ما برای فهمِ دیگران و آنچه کرده&zwnj;اند، خواهی&zwnj;نخواهی، همیشه به قیاس به&zwnj;نفس دست می&zwnj;زنیم. مبنای این &rlm;قیاس به&zwnj;نفس مرتبه&zwnj;ای از شباهت است که، به&zwnj;صرافتِ طبع، بین همۀ انسان&zwnj;ها در همۀ تاریخ و جغرافیا قایلیم. اما این &rlm;قیاس به&zwnj;نفس در فهمِ تاریخ را، که حدی از آن ناگزیر است، باید در همان حداقلِ لازم مَهار کرد. اگر قیاس به&zwnj;نفس در &rlm;فهمِ تاریخ از حد بگذرد، گرفتارِ اقسامِ پریشانیِ فهم می&zwnj;شویم؛ از پریشانیِ طولی و نادیده گرفتنِ موقعیت&zwnj;های زمانی و &rlm;تاباندنِ برخی از صفاتِ روزگار خود به دیگر برهه&zwnj;های زمان (زمان&zwnj;پریشی) گرفته، تا پریشانی&zwnj;های عرْضیِ فرهنگی و &rlm;جغرافیایی.&rlm;</p>
<p>تاریخ معماری نیز بر شالودۀ همین حداقل از قیاس به&zwnj;نفس ساخته می&zwnj;شود. آری، نباید همۀ ویژگی&zwnj;های اصلی &rlm;معماریِ امروز را به گذشته بتابانیم و نظایر آنها را در گذشته بجوییم؛ درست است که مثلاً ادعای چیزی مانند طراحیِ &rlm;معماریِ امروز در معماریِ گذشته نمونۀ زمان&zwnj;پریشی است؛ آری، خطاست که معماریِ پیشامدرن را با همان الگوی &rlm;خلاقیتِ هنرمندانۀ معماریِ جدید مطالعه کنیم؛ ... . با این همه، فقط با حداقلی از قیاس به&zwnj;نفس است که می&zwnj;توانیم دربارۀ &rlm;معماریِ گذشته فکر کنیم و به فهمِ چیستی و چگونگیِ آن برآییم. تفکر همواره از ریشه&zwnj;ای پا می&zwnj;گیرد و بر شالوده&zwnj;ای بالا &rlm;می&zwnj;رود. انسان نمی&zwnj;تواند بر پایۀ &laquo;هیچ&raquo; بیندیشد. اگر این قیاس به&zwnj;نفسِ بنیادی نباشد، هر پرسشی از هر معماری&zwnj;ای &rlm;بیرون از زمانه و زمینۀ محقق نامعتبر می&zwnj;شود. &rlm;</p>
<p>چنین قیاس به&zwnj;نفس و شبیه&zwnj;سازی&zwnj;ای است که به ما امکان می&zwnj;دهد بیندیشیم که در گذشتۀ کمابیش منقطع از ما، &rlm;یعنی گذشتۀ پیشامدرن ایران، نیز چیزی شبیه به آنچه امروزه &laquo;معماری&raquo; می&zwnj;خوانیم در میان بوده است. همین کاروبار و &rlm;سازوکار بوده که به ساختنِ محیطِ مصنوع ــ اقسام بناها و محوطه&zwnj;ها و مجتمع&zwnj;ها و شهرها ــ انجامیده است. معماریِ &rlm;امروز را آمیخته به معرفت، برآمده از معرفت، و منجر به اقسامی از معرفت می&zwnj;دانیم. می&zwnj;دانیم که معمارانِ امروز از &rlm;معرفت&zwnj;هایی برخوردارند که در معماری&zwnj;شان مؤثر است؛ در حینِ کارِ معماری، معرفت&zwnj;هایی به&zwnj;دست می&zwnj;آورند یا &rlm;معرفت&zwnj;های پیشین را فربه&zwnj;تر می&zwnj;کنند؛ و پس از کارِ معماری نیز، از طریق مطالعۀ اثر معماری خود و دیگران، معرفت&zwnj;های &rlm;دیگری به&zwnj;دست می&zwnj;آورند. چنین قیاس به&zwnj;نفسی است که ما را مُجاز می&zwnj;کند که معماریِ گذشته را مرتبط با اقسامی از &rlm;معرفت، ولو متفاوت با امروز، بشماریم و از چیستیِ آن معرفت&zwnj;ها و چگونگیِ کسبِشان و طرزِ دخالتِشان در کاروبار &rlm;معماری بپرسیم.&rlm;&nbsp;</p>
<p>پرسش از رابطۀ میانِ معرفت و معماری در هریک از پاره&zwnj;های تاریخی و جغرافیاییِ ایران پیشامدرنْ اقسام و &rlm;حوزه&zwnj;های گوناگونی دارد. برخی از این پرسش&zwnj;ها بیشتر اجتماعی و تاریخی است: معماران (و دیگر عاملانِ معماری) چه &rlm;معرفت&zwnj;هایی داشتند؟ این معرفت&zwnj;ها را چگونه و در کجا و از چه کسانی می&zwnj;آموختند؟ چقدر از این معرفت&zwnj;ها هنجارهای &rlm;اجتماعیِ عمومی بود و چقدر از آنها هنجارهای اجتماعیِ خاصِ اهلِ پیشۀ معماری؟ معمارانْ این معرفت&zwnj;ها را چگونه و &rlm;در کجا به&zwnj;کار می&zwnj;بستند؟ این معرفت&zwnj;ها چه خاستگاه&zwnj;هایی داشت و در طیِ زمان چگونه تکوّن یافته بود؟ پیوندِ این &rlm;معرفت&zwnj;ها با دیگر معرفت&zwnj;ها در نظامِ معرفتیِ جامعه چه بود؟ این معرفت&zwnj;ها در محصولِ کارِ معماری در جامعه چه ظهور و &rlm;بروزی داشت؟ این معرفت&zwnj;ها با نظامِ اقتصادی و طبقاتی چه ارتباطی داشت؟ نسبت این معرفت&zwnj;ها با سازوکارِ قدرت چه &rlm;بود؟ برخی دیگر از پرسش&zwnj;ها بیشتر روان&zwnj;شناختی است؛ شماری دیگر از آنها به ذهنیات و خاطره&zwnj;های جمعی مربوط &rlm;است؛ و همین&zwnj;طور بسیاری حوزه&zwnj;های دیگر.&rlm;</p>
<p>دسته&zwnj;ای از این پرسش&zwnj;ها فلسفی و معرفت&zwnj;شناختی است: معرفت&zwnj;های معماران یا عاملانِ معماری چه نوع &rlm;معرفت&zwnj;هایی بود؟ این معرفت&zwnj;ها در کجای نظامِ معرفتیِ روزگار می&zwnj;نشست؟ فیلسوفانِ همان روزگار (یعنی برهه&zwnj;ای که &rlm;درباره&zwnj;اش تحقیق می&zwnj;کنیم) چه پاسخی برای این پرسش&zwnj;ها داشتند؟ آیا معماری را در زمرۀ علوم می&zwnj;شمردند؟ آنان بینِ &rlm;علومِ مربوط به معماری با دیگر علوم چه پیوندی قایل بودند؟ بینِ معرفت&zwnj;های معماری، و معرفت&zwnj;های پیراـ معماری، با &rlm;عملِ معماری چه رابطه&zwnj;ای قایل بودند و این پیوند را چگونه توضیح می&zwnj;دادند؟ ... .&rlm;</p>
<p>کتابِ حاضر به دستۀ اخیرِ پرسش&zwnj;ها دربارۀ معرفت معماری راجع است. نویسندۀ مقاله، که به نظرِ این بنده از &rlm;امیدهای تاریخ و تئوری معماری در روزگار ماست، این پرسش&zwnj;ها را از فیلسوفانِ جهان اسلام پرسیده و در نهایت به &rlm;پاسخ&zwnj;هایی بعضاً نو رسیده است. پیش&zwnj;تر نیز برخی از دانشوران به پرسش از نسبتِ معماری و اقسام معرفت&zwnj;ها و علوم در &rlm;جهانِ اسلام اعتنا کرده بودند؛ اما تحقیقی به این جامعیت و با این میزان از دقت و با چنین نتایجی بی&zwnj;تردید تازه است. &rlm;اگر بتوان به چیزی از قبیلِ فلسفۀ علمِ معماری و تاریخِ علمِ معماری قایل بود، این تحقیق بی&zwnj;شک گامی مهم در این دو &rlm;حوزه است.&rlm;</p>
<p>&nbsp;</p>
<p>&nbsp;</p>
