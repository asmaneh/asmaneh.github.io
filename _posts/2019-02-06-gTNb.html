--- 
title: "معماری در نظر جابری انصاری" 
authors: fathi 
types: blog 
featured: false
slug: gTNb 
--- 
<div>
<div>
<p>در حالیکه کتاب تاریخ اصفهان و ری محمد حسن جابری انصاری را مطالعه می&zwnj;کردم به داستان قضاوت جابری درباره یک معمار برخوردم که به نظرم بسیار جالب بود. و از آنجایی که این روایت در واقع خاطره&zwnj;ای بود در میان گزارش&zwnj;های تاریخی جابری، از لحاظ نزدیک بودن به واقعیت بستر فکری و اجتماعی اواخر دوره قاجار و پهلوی اول از اهمیت ویژه&zwnj;ای برخوردار است. اطلاعاتی که به صورت ضمنی در تاریخ نویسی رسمی آشکار می&zwnj;شوند گاهی اوقات بهترین سرنخ&zwnj;ها برای شناخت دوره&zwnj;ای تاریخی است. حکایت از این قرار است:<br />&laquo;روزی باتفاق الجناب[۱] بگردش مسجد شاه بودم استاد ابوالقاسم معمار رسید و سخن از استادی مهندس و معماران عالی بنا رفت استاد ابوالقاسم خواست عرض اندامی بنماید گفت امروزه هم هست ولی بانی آن نیست بعد گفت هیجده ملیون آجر در این مسجد بکار رفته مرا خنده بی&zwnj;اختیار گرفته الجناب جهت پرسید گفتم معمار بعقیده بنده کسی است که از کودکی شاگرد بنا بوده و بنایی فرا گیرد و کامل شود تا بمعماری و مهندسی برسد و استاد ابوالقاسم مادام العمر دستش بگل آشنا نشده وقتی شنیده&zwnj;ایم چند صباحی نجاری کرده با این وصف شمار خشت اطاق خانه&zwnj;اش را از عهده برنمآید آنگاه بچه هندسه علمی این ابنیه پیچاپیچ را مهندسی تواند و آجرهای درونشرا بشمارد بلی پدرش استاد حسین و برادرش استاد محمود معمار بودند مگر از آنها روایتی کند بحدس و تخمین نه به برهان و یقین.&raquo; ص۲۶۵<br />آنچه در این روایت از زبان یک مورخ اواخر دوره قاجار بیان شد حاوی نکاتی است که جایگاه معماری و معمار را در گفتمان عمومی این دوره نشان می&zwnj;دهد. در این روایت کوتاه بنای مورد نظر یکی از نمونه&zwnj;های بی&zwnj;بدیل و شاهکارهای دوره صفویه و به طور خاص دوره شاه عباس بزرگ است. در این برخورد کوتاه بین جابری و ابوالقاسم معمار قسمت عمده&zwnj;ای از تنش&zwnj;های موجود درباره گذشته تاریخی اصفهان و وضعیت موجود معماری و معماران در اصفهان بروز می&zwnj;یابد. در حالی که جابری مهارت و استادی معماران قاجاری را با معماران صفوی مقایسه می&zwnj;کند و به برتری گروه دوم یقین دارد، ابوالقاسم معمار عدم وجود بانی و حامی را علت نبود چنین بناهایی بیان می&zwnj;کند. و چون حامی مسجد شاه، شاه عباس اول بوده، این گزاره انتقادی است به وضعیت اداره کشور و کمرنگ شدن فعالیت&zwnj;های ساختمانی دربار قاجاری در اصفهان. در این میان معیار سنجش و ارزیابی مهارت و استادی معمار شمارش آجرهای بناست که هم معمار با آن عرض اندام می&zwnj;کند و هم جابری با رجوع به آن ابوالقاسم را معمار نمی&zwnj;داند. اما آنچه در نظر جابری اصل و اساس معمار شدن است تنیدگی عمل و نظر در حوزه معماری است که در شاگردی کردن و به کمال رسیدن خلاصه می&zwnj;شود. در اینجا همچنین معماری و بنا به بستری برای بروز تنش میان گذشته و حال بدل می&zwnj;شود چنانچه از عدم رضایت از حال و نوستالژی نسبت به گذشته تاریخی اصفهان حکایت می&zwnj;کند. از ورای این نگاه نوستالژیک به گذشته، نوع قضاوت جابری که هیچ علم هندسه&zwnj;ای قادر به مهندسی و بررسی این بنای عالی نیست گویای تردیدی است که به علوم جدید ارایه شده در مدارس جدید اواخر دوره قاجار وجود داشته. همچنین نوعی از اسطوره سازی که مسجد شاه را فرای هرگونه بررسی علمی و مهندسی می&zwnj;بیند در این مکالمه مشهود است. پیچاپیچ بودن مسجد شاه و سادگی یک اتاق قیاس دیگری است که مهارت و استادی معمار قاجاری را زیر سوال می&zwnj;برد. پیچیدگی طرح مسجد شاه در برابر وسعت کم و طرح ساده اتاق معمار کنایه ضمنی دیگری است که به وضع معماری و ساخت و ساز در این دوره زده می&zwnj;شود. علاوه بر تفاوت در طرح، مهارت و آشنایی معمار با مصالح اصلی و اولیه بنایی شامل کار کردن با گل عامل دیگری است که جابری برای گزینش معمار و استاد مدنظر دارد.<br />با قرار دادن این حکایت در بستر تاریخی آن دوره می&zwnj;توان علت شکل گرفتن چنین مکالمه&zwnj;ای را دریافت. گرچه در اینجا مجالی برای شناخت تک تک این افراد نیست و اینکه نسبت آنان با معماری آن دوره چیست، خوانش اطلاعات پنهان شده و به نظر بدیهی در این خاطرات و مکالمات دری است به سوی درک و شناخت زمینه و فضای اجتماعی و فرهنگی&zwnj;ای که معماری ما در دوران گذار در آن شکل گرفته و پاسخ&zwnj;هایی که به معماری در حال تغییر و بناهای به جا مانده از گذشته داده می&zwnj;شد.</p>
</div>
</div>
<div>۱. به احتمال قوی میر سید علی جناب مولف کتاب الاصفهان مدنظر بوده است.</div>