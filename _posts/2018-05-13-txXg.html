--- 
title: "سه رسالۀ کهن فارسی دربارۀ معماری" 
authors: qayyoomi 
types: blog 
featured: false
slug: txXg 
--- 
<p>چند سال پیش، به گمانم در سال ۸۸ یا ۸۹، از پژوهشکدۀ فرهنگ و هنر اسلامی (حوزۀ هنری) پیش&zwnj;نویس کتابی را برایم فرستادند که دربارۀ نشر آن داوری کنم. کتاب حاوی متن تصحیح&zwnj;شدۀ سه نسخۀ خطی متعلق به دورۀ عثمانیان بود؛ به زبان فارسی و دربارۀ معماری! آن را با ولع تمام خواندم. چون خیال می&zwnj;کردم کتاب به&zwnj;زودی منتشر خواهد شد، یادداشت&zwnj;برداری از آن را روا نشمردم. حالا که با گذشت هشت سال، خبری از انتشار آن نیست و گویا در حبس افتاده است، گفتم بهتر است این چند سطر را از روی حافظه بنویسم.<br />مصحح کتاب را نمی&zwnj;شناختم؛ شخصی بود به نام آقای حسینی که گویا به منظور شناسایی و نشر نسخه&zwnj;های خطی فارسی در کتابخانه&zwnj;های ترکیه در آنجا مستقر شده بود. نسخه&zwnj;ها را، که گویا هیچ نسخۀ بدلی نداشت، به&zwnj;دقت تحریر و تصحیح کرده بود. آن سه نسخه سه رسالۀ کوچک است، هرکدام کمتر از پنجاه صفحه، به زبان فارسی و خط عربی، که آنها را سه تن از علمای دربار عثمانی به امر یکی از سلاطین (احتمالاً سلطان محمد فاتح یا سلطان سلیمان) از یونانی به فارسی برگردانده&zwnj;اند. تا جایی که به خاطر دارم، هرسه رساله تاریخِ بنا کردن کلیسای هاگیا سوفیا (ایاصوفیه) به امر قیصر یوستینوس و به&zwnj;دست ایزیدوروس ملطی در سدۀ ششم میلادی است (که به کلیسای سوم ایاصوفیه مربوط است). در آنها ماجرای احداث بنا، از تصمیم قیصر تا انتخاب معمار و انتخاب مکان و حتی تصمیم قیصر به قتل معمار پس از اتمام بنای کلیسا بیان شده است. فارسی بودن متن رساله&zwnj;ها عجیب نیست، زیرا فارسی زبان فاخر دربار عثمانیان بوده است؛ اما پرسش&zwnj;ها دربارۀ صورت و محتوای این رساله&zwnj;ها بسیار است.<br />اگر سلطان محمد می&zwnj;خواست کلیسا را به مسجد بدل کند، یا سلطان سلیمان می&zwnj;خواست بر نشانه&zwnj;های اسلامی مسجد بیفزاید و سابقۀ کلیسایی آن را بزداید، چه نیازی به بیان و ترویج تاریخ کلیسا داشتند؟ محتوای این رساله&zwnj;ها یادآور برخی مضامین مکرر و آشنای مربوط به معماری و معماران در فرهنگ ایرانی است؛ از برجستگی و برتری معماران روم در نزد ایرانیان گرفته تا طرز انتخاب معمار و سپس گم شدن او و در نهایت اقدام به قتل او، تا داستان تدبیرهای زیرکانۀ معمار برای نجات جان خود با اتکا به علم حِیَل و آن&zwnj;گاه بازگشت او پس از چندین سال به نزد قیصر. ربط این رساله&zwnj;ها، و خاستگاه آنها، با این اسطوره&zwnj;ها و افسانه&zwnj;ها و سرنمون&zwnj;های معماری در ایران چیست؟<br />این پرسش&zwnj;ها و ده&zwnj;ها پرسش ریز و درشت دیگر را فقط هنگامی می&zwnj;شود پی گرفت که آن رساله&zwnj;ها منتشر شود. متأسفانه از سرنوشت انتشار آنها هیچ خبری ندارم.<br />ــــــــــــــــــ<br />پ&zwnj;ن: یکی از دوستان اطلاع دادند که کتابی با عنوان سه رسالۀ فارسی در تاریخ آیاصوفیا در سال ۹۶ در کتابخانۀ ملی ثبت شده است. مشخصات کتاب را دیدم؛ با گزارش بنده وفق می&zwnj;کند. گویا کتاب ثبت شده؛ اما هنوز به بازار عرضه نشده است.</p>