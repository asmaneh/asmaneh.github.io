--- 
title: "یادداشتی در باب «یادداشت»" 
authors: r.mojtahedzadeh 
types: blog 
featured: false
slug: Twsy 
--- 
<div>
<div>
<p>این یادداشت، به شهادت محتوای آن، باید نخستین یادداشت در مجموعه یادداشت&zwnj;هایی می&zwnj;بود که به حول و قوه الهی در آسمانه خواهم نوشت. اما اندیشه نوشتن این یادداشت در مراسم افتتاح آسمانه شکل گرفت؛ و با توجه به الزامی که، به درستی، از سوی گرادنندگان وبگاه برای ارائه یک یادداشت پیش از رونمایی از وبگاه وجود داشت، تقدیر چنین شد تا این یادداشت دومین باشد.</p>
<p>موضوع یادداشت حاضر "یادداشت" است. شاید بتوان پرسش آغازین آن را اینگونه تعبیر کرد که &laquo;چرا باید یادداشت بنویسیم؟&raquo;. این پرسشی است که البته در درون خود می&zwnj;تواند پرسشی دیگر نیز داشته باشد، اینکه اساسا &laquo;چرا باید بنویسیم؟&raquo;. پرسشی که هرچند پاسخ به آن در وسع ناچیز حقیر نیست اما می&zwnj;توانم از منظر شخصی خود سخنی کوتاه در باب این پرسش بگویم. نوشتن برای من نوعی تامل کردن است؛ راهی است برای تعمیق یافته&zwnj;ها و درونی کردن دانسته&zwnj;هایم. استاد ارجمند جناب آقای دکتر هادی ندیمی، در یادداشتی که بر همین وبگاه قابل دسترسی است، از حدیثی یاد کرده&zwnj;اند که در آن رسول اکرم(ص)، در پاسخ به مردی که درباب علم از ایشان پرسیده، علم را در پنج مرحله توصیف کرده&zwnj;اند: سکوت، گوش فرادادن، حفظ کردن، عمل کردن و نشر دادن. شاید تصور عمومی بر این باشد که نوشتن متعلقِ آخرین مرحله علم است، اما در تصور من نوشتن به میانه راه تعلق دارد. به مرحله حفظ کردن یا &laquo;تحفظ&raquo;؛ زیرا آنجاست که ما شنیده&zwnj;ها و دانسته&zwnj;هایمان را با از بر کردن، مال خود می&zwnj;کنیم و درونی می&zwnj;کنیم. بنابراین نوشتن برای من نه نوعی عملِ علمی، که مقدمه آن است. البته این تعبیر، همانگونه که اشاره کردم، شخصی است و به این دلیل کمتر مایلم، یا اگر بخواهم بی&zwnj;تعارف سخن بگویم، اصلا مایل نیستم بر سر آن با کسی مناقشه کنم. اما آنچه در ادامه پیرامون یادداشت خواهم گفت بخشی از دانسته&zwnj;هایم است که همان نیاز به نوشتن، یعنی نیاز به عمیق&zwnj;تر شدن، مرا به قلمی کردن آن برانگیخته، پس بی&zwnj;تردید خوشحال خواهم شد اگر بحث و نظری نیز پیرامون آن دربگیرد.</p>
<p>امروزه یادداشت نویسی عمدتا ذیل سنت روزنامه&zwnj;نگاری تعریف شده است؛ اما یادداشت نویسی، تاریخی به&zwnj;مراتب طولانی&zwnj;تر و پربارتر از روزنامه&zwnj;نگاری مدرن دارد. اگر بتوان تمدن یونانی را سپیده&zwnj;دم تفکر مکتوب در تاریخ بشر دانست، از همان سپیده&zwnj;دم یادداشت&zwnj;ها نقشی ویژه را در ثبت تفکرات بشر ایفا کرده&zwnj;اند. به گونه&zwnj;ای که در زبان یونانی با وضع دو اصطلاح مختلف میان یادداشت&zwnj;های شخصی که عموما به منظور یادآوری و مواردی چون درس و بحث و خطابه به کار می&zwnj;رفت؛ و نوشتارهایی که بر اساس قواعد روشمند و معین تالیف و ویرایش می&zwnj;شد، تفاوت می&zwnj;نهادند. اولی را هیپومِنِما (hypomnema) و دومی را سینگراما (syngramma) می&zwnj;نامیدند. چنین تفاوت&zwnj;گذاری بعدها از طریق سنت اسکندرانی به تمدن اسلامی نیز راه یافت. هرچند در زبان عربی واژگانی برای تمایز میان یادداشت&zwnj;های علمی و کتاب&zwnj;های علمی وجود نداشت، اما آنگونه که گریگور شولر در اثر خود با عنوان شفاهی و مکتوب در سده&zwnj;های نخستین اسلامی [۱] نشان می&zwnj;دهد، مسلمانان در عمل چنین تمایزی را قایل بودند؛ به&zwnj;گونه&zwnj;ای که دانش اسلامی تا اواخر قرن دوم و حتی اوایل سوم هجری عموما در قالب یادداشت نویسی توسعه می&zwnj;یافت. در این دوران عالمان مسلمان شکل نهایی و تثبیت شده&zwnj;ای به آثار خود نمی&zwnj;دادند و عمدتا منابع نوشتاری خود را در قالب یادداشت تولید می&zwnj;کردند. براساس اظهارات شولر همین یادداشت&zwnj;ها به منابع بسیاری از کتب و جوامع حدیث اولیه، که در قرون سه و چهار هجری تالیف گردید، تبدیل شد. به این ترتیب می&zwnj;توان به نقش برجسته و کم&zwnj;نظیر یادداشت&zwnj;نویسی در پیدایش سنت علمیِ تمدن اسلامی پی برد.</p>
<p>هرچند با ظهور سنت تالیف و تصنیف از اوایل قرن سوم هجری، یادداشت&zwnj;نویسی دیگر یگانه طریق ثبت مکتوب دانش در تمدن اسلامی نبود، اما این موضوع را نباید مرادف با بی&zwnj;اهمیتی یا از بین رفتن سنت یادداشت&zwnj;نویسی دانست؛ بلکه بالعکس این واقعه، به تعریف سنت&zwnj;های جدیدی چون حاشیه (نویسی) و تقریظ در تمدن اسلامی انجامید که قالب اساسی آنها یادداشت بود. به نظر می&zwnj;رسد که ماترک همین میراث بود که در اوایل دوره معاصر و توسط چهره&zwnj;های عمدتا ادبی، نظیر علامه قزوینی، ملک&zwnj;الشعرا بهار، استاد همایی، مجتبی مینوی و دیگرانی نظیر ایشان، که همگی علاوه بر آشنایی با علوم جدید، پیشینه&zwnj;ای از آموزش به روش سنتی نیز داشتند، وارد فضای فرهنگی و ادبی ایران معاصر شد؛ جریانی که حاصل آن شکل&zwnj;گیری برخی از مهمترین مجلات فرهنگی و ادبی معاصر چون یادگار و یغما بود. سنتی که در چند دهه اخیر نیز با انتشار مجلات ارزشمندی چون کلک و بخارا ادامه یافت.</p>
<p>یادداشت&zwnj;نویسی، در معنای فوق، صبغه و سابقه&zwnj;ای علمی دارد و از این منظر با یادداشت&zwnj;نویسی رسانه&zwnj;ای متفاوت است؛ اما در عین&zwnj;حال ویژگی&zwnj;هایی دارد، که آن را از سایر گونه&zwnj;های تولید علمی نظیر مقاله و گزارش&zwnj;نویسی متفاوت می&zwnj;سازد. یادداشت&zwnj;ها معمولا دامنه موضوعی محدودتری دارند و به همین جهت در تدوین آنها نیز از منابع کمتر و ساختار نوشتاری آزادتری استفاده می&zwnj;شود. اغلب محدودیتهایی که در زمینه فن نوشتاری و نحوه ارجاع به منابع در مقالات و سایر تولیدات علمی وجود دارد، به سبب شخصی&zwnj;تر بودن محتوا، در یادداشت وجود ندارد؛ و گاه همین اندازه که نویسنده مرجع سخن خود را، در مواردی که سخن از او نیست، روشن کند کفایت می&zwnj;کند. با این وصف این پرسش پیش می&zwnj;آید که اگر یادداشت&zwnj;نویسی تا این حد شخصی و آزاد است اساسا پرداختن به آن، آن هم در شکلی جمعی نظیر آنچه در آسمانه شاهدیم، چه ضرورتی دارد؟</p>
<p>اولین نکته در پاسخ این سوال همان است که در بخش معرفی وبگاه آسمانه نیز به آن اشاره شده؛ اینکه همواره اندیشه&zwnj;هایی هست که از قالب&zwnj;های رسمی بیان اندیشه چون مقاله می&zwnj;گریزد. نکته&zwnj;ای که در اینجا مایلم اضافه کنم آن است که اساسا برخی اندیشه&zwnj;ها عظیم&zwnj;تر از آنند که در قالب تنگ مقاله بگنجند؛ یادداشت&zwnj;ها، مناسب&zwnj;ترین قالب برای بیان چنین اندیشه&zwnj;هایی است. به شخصه معتقدم بسیاری از نوشته&zwnj;های آغازین مرحوم پیرنیا در مجلاتی چون هنر و مردم، باستان&zwnj;شناسی و هنر و فرهنگ و زندگی که بعدها دست&zwnj;مایه تدوین یکی از معدود نظریه&zwnj;های بازخوانیِ تاریخ معماری ایران، سبک&zwnj;شناسی، شد بیشتر از جنس یادداشت&zwnj;اند تا مقاله. نکته دوم به ظرفیت ویژه قالب یادداشت در ثبت اسناد و یافته&zwnj;های کوچک باز می&zwnj;گردد. گاه محققان به یافته&zwnj;هایی برمی&zwnj;خورند که از سویی به دلیل اختصارشان امکان ثبت آنها در قالب&zwnj;هایی چون مقاله و کتاب، وجود ندارد، و از سوی دیگر از چنان اهمیتی برخوردارند که چشم&zwnj;پوشی از انتشار آنها امکان پذیر نیست؛ یادداشت&zwnj;ها مناسب&zwnj;ترین ابزار برای ثبت چنین یافته&zwnj;هایی است. نمونه چنین یادداشت&zwnj;هایی را در هر حوزه از علم می&zwnj;توان یافت. اگر بخواهم از تاریخ معماری ایران مثال بزنم، بسیاری از نوشته&zwnj;های گدار و همکارانش در مجموعه آثار ایران را مثالی از اینگونه یادداشت&zwnj;ها می&zwnj;دانم. اگر نخواهم خیلی راه دور بروم، نوشته دوست خوبمان جناب سینا سلطانی با عنوان علم جال در همین وبگاه، حداقل برای خود من، نمونه دیگری از این قبیل یادداشت&zwnj;هاست. سرانجام آخرین نکته&zwnj;ای که مایلم به آن اشاره کنم، یک ویژگی محتوایی، یعنی شخصی بودن یادداشت است؛ ویژگی&zwnj;ای که باعث می&zwnj;شود یادداشت&zwnj;ها محمل مناسب&zwnj;تری برای بیان دغدغه&zwnj;های محققان و پژوهشگران باشد. این ویژگی ممکن است در نگاه اول فردی به نظر برسد اما در نگاهی عمیق&zwnj;تر همین ویژگی نقش مهمی در ثبت روح جمعی تفکرات یک دوره ایفا می&zwnj;کند؛ چیزی که در مقالات، کتاب&zwnj;ها و سایر شیوه&zwnj;های ثبت اندیشه، حداقل به این روشنی، دیده نمی&zwnj;شود. امروزه با نگاه به مجموعه یادداشت&zwnj;های مجلاتی نظیر یادگار، یغما، کلک و بخارا می&zwnj;توان برخی از مهمترین دغدغه&zwnj;های جامعه ادبی ایران معاصر را به گونه&zwnj;ای کلی یا به تفکیک ادوار شناسایی کرد.</p>
<p>در این نوشتار کوشیدم به گونه&zwnj;ای فشرده از پیشینه و دلایل اهمیت یادداشت&zwnj;نویسی سخن بگویم؛ گونه&zwnj;ای از ثبت دستاوردهای علمی، که در سال&zwnj;های اخیر، و خصوصا با رونق خارج از قاعده بازار مقالات علمی-پژوهشی، از قدر و قیمت آن کاسته شده و از سکه افتاده است. به شخصه امیدوارم آسمانه محملی باشد برای تداوم حیات این سنت دیرپا و پربار در حوزه مطالعات معماری و غمزه&zwnj;ای برای شکستن رونق بازار سامری مقاله&zwnj;نویسی. ان شاءالله.</p>
</div>
</div>
<div>۱. مشخصات کتابشناسی این اثر بدین شرح است: شولر، گریگور. شفاهی و مکتوب؛ در نخستین سده&zwnj;های اسلامی. ترجمه نصرت نیل&zwnj;ساز. تهران: انتشارات حکمت. ۱۳۹۳.</div>