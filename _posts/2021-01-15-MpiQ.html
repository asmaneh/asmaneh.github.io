--- 
title: "دیوارنگاره‌های گمشده" 
authors:  
types: blog 
tags: دیوارنگاره,یادداشت,امیرحسین کریمی 
featured: false
slug: MpiQ 
--- 
<p><strong>دیوارنگاره&zwnj;های گمشده</strong></p>
<p>امیرحسین کریمی</p>
<p>&nbsp;</p>
<p>در مجموعه&zwnj;&shy;ها و موزه&zwnj;های ایران و البته سراسر جهان تزیینات نقاشی بسیاری که از بناهای تاریخی ایران جدا شده&shy;&zwnj;اند، وجود دارند. بهانه&zwnj;&zwnj;های متعددی برای این جدایی وجود داشته است و سرگذشت اغلب آثار جداشده مبهم و پیچیده بوده است. گاهی بنایی که دیوارنگاره متعلق به آن بوده از میان رفته و گاه بنا باقی مانده اما نمی&zwnj;&shy;دانیم دیوارنگاره&zwnj;&shy;های آن کجاست. در این میان گاه دیوارنگاره&zwnj;ها بعد از سالیان از صندوق&shy;ها و انبارها بیرون آمده و به نمایش گذاشته شده&zwnj;اند و گاه دیوارنگاره بودن آنها فراموش شده و همچون پرده&zwnj;&shy;های نقاشی منقول اینجا و آنجا جابجا شده&zwnj;اند. گاهی مدارک باقیمانده از دورۀ انتقال اثر جایی پیدا شده و می&zwnj;دانیم که آن اثر کجاست و سرنوشتش چه شده و گاه نه می&shy;&zwnj;دانیم اثر چگونه جابجا شده و نه می&zwnj;&shy;دانیم اکنون کجاست.</p>
<p>&nbsp;</p>
<p>دیوارنگارۀ معروف به صف سلام که امروز بیشتر بخش&shy;های آن در باغ موزۀ نگارستان به نمایش گذاشته شده و در اصل مربوط به خانۀ فتحعلی&shy;شاه در قم بوده مشهورترین نمونۀ چنین انتقالی در ایران است. نقاشی دیواری بزرگ به سال ۱۳۳۳ شمسی به سعی محمدتقی مصطفوی و با اجرای دو مرمتگر موزۀ ایران باستان (محسن و موسی پیرامون) در پنجاه و چند قطعه از بدنۀ بنا جدا شده و نخست به موزۀ آستانۀ مقدسۀ قم و سپس به تهران منتقل شده است. این نقاشی&shy;ها مدت&zwnj;ها در جعبه نگهداری می&shy;&zwnj;شدند و سالیانی گذشت تا بخت چنین رقم زد که امروز پنجاه&zwnj;و&zwnj;سه قطعه از نقاشی&zwnj;&zwnj;ها در نگارستان تهران و یک قطعه در قم به نمایش گذاشته شده است. در این مورد اگرچه بنای اصلی وجود ندارد، مستندات پیرامون آن تا حد زیادی از میان رفته اما نقاشی&zwnj;&shy;ها باقی مانده&zwnj;اند.</p>
<p>&nbsp;</p>
<p>سرنوشت دیوارنگاره&zwnj;های قاجاری نارنجستان خانۀ داوید اصفهان اما به گونه&shy;ای دیگر رقم خورده و خانه و جای دیوارنگاره&zwnj;ها وجود دارد، اما خود نقاشی&zwnj;ها در جایی نامعلوم هستند. امروزه تصویرهایی پراکنده از آنها بر جای اصلی باقی&shy;مانده است و به یاری این تصویرها فقط می&zwnj;&shy;توان دید که یکی از نقاشی&shy;ها تاریخ ۱۲۵۱ قمری داشته و البته می&shy;توان محل اصلی هر نقاشی را تعیین کرد. از بخت بد از میان نه دیوارنگاره تنها هفت نقاشی را می&zwnj;شناسیم و از دو نقاشی حتی تصویر نیز باقی نمانده است. از نحوه و دلیل انتقال این آثار و حتی زمان دقیق انتقال چیزی نمی&zwnj;&shy;دانیم و مستندات این انتقال یا پنهان و یا گم شده&zwnj;&shy;اند.</p>
<p>&nbsp;</p>
<p>سرنوشت دیوارنگاره&zwnj;های گمشدۀ سردر قیصریه اما ابهام و پیچیدگی بیشتری دارد. تنها اثر باقی&shy;مانده از دو دیوارنگارۀ سردر قیصریه چند تصویر محو سیاه&zwnj;و&zwnj;سفید از آغاز قرن بیستم هستند. در این تصاویر فقط می&zwnj;&shy;توان تشخیص داد که مابین دو پنجرۀ قدی سردر دو دیوارنگارۀ باریک و دراز احتمالاً صفوی وجود داشته که معلوم نیست چه زمانی، چه کسی، به چه دلیل آنها را از جای خود برداشته (یا از بین برده؟!) است. نکتۀ متفاوت در این داستان آن است که برداشتن این دو نقاشی نیاز به داربست و امکانات متفاوتی داشته و کاری نبوده که بتوان در سردر بازار شهر پنهانی انجام داد و همین موضوع قضیه را پیچیده&zwnj;تر می&shy;&zwnj;کند.</p>
<p>&nbsp;</p>
<p>اتصال دوبارۀ این بخش &shy;های جدا شدۀ تاریخ هنر و معماری ایران به هم اگر ناممکن نباشد، کاری بسیار مشکل است. نگارنده البته از اهل فن و متخصصانی که خوانندۀ آسمانه هستند، می &shy;خواهد که اگر خبری از آثار این دو مجموعۀ آخر دارند، او را با خبر کنند.</p>
<p>&nbsp;</p>