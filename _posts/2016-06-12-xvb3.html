--- 
title: "مساله مرزها در مطالعه تاریخ معماری" 
authors: r.mojtahedzadeh 
types: blog 
featured: false
featureImg: "/assets/img/posts/xvb3.jpg" 
slug: xvb3 
gallery: 
- image_path: "/assets/img/posts/xvb3.jpg" 
  title: "مساله مرزها در مطالعه تاریخ معماری" 
- image_path: "/assets/img/posts/xvb3-1.jpg" 
  title: "تصویر۱- شمای عمومی یک مظیف" 
- image_path: "/assets/img/posts/xvb3-2.jpg" 
  title: "تصویر۲- نمای ظرف به دست آمده از اروک؛ نمونه‌ای کهن از خانه‌های نیین در مرکز تصویر قابل مشاهده است" 
- image_path: "/assets/img/posts/xvb3-3.jpg" 
  title: "تصویر۳- مقایسه‌ای بصری میان یک مظیف و نمای امروزی و بازسازی شده طاق کسری" 
 
--- 
<p>چندی پیش در یکی از گروه&zwnj;های تلگرامی دوستانه مستندی کوتاه به دستم رسید که محتوای تامل برانگیزی داشت. ایده اصلی فیلم، همبستگی و خویشاوندی انسان&zwnj;ها از نژادها، ملیت&zwnj;ها و مذاهب گوناگون بود. سازندگان، این ایده را با به عمل آوردن آزمایش دی.ان.ای از گروهی افراد، با ملیت و نژادهای مختلف، که هریک علاوه بر علاقه و تعصب نسبت به نژاد و ملیت خود، نسبت به افرادی از نژاد یا ملیت دیگر حس منفی داشتند؛ اجرایی کرده بودند. نتایج آزمایش در شکستن بتهای ذهنی شرکت کنندگان بسیار اثرگذار بود. بر خلاف آنچه شرکت&zwnj;کنندگان در ابتدا تصور می&zwnj;کردند هیچ نژاد یا ملیت صددرصد خالصی وجود نداشت. در بهترین شرایط سی تا چهل درصد از نژاد یا ملیت (مکان جغرافیایی سکونت) اجداد افراد، مطابق با تصور فعلیشان بود و هر فرد درصدی از نژاد یا ملیتی را که انکار می&zwnj;کرد، در درون خود حمل می&zwnj;کرد!<br />این آزمایش ناخودآگاه نکته&zwnj;ای را در ارتباط با تاریخ معماری برایم پیش کشید. به نظر می&zwnj;رسد تمایل به مرزبندی و مرزکشی در مطالعات تاریخ هنر، و به تبع آن تاریخ معماری، تمایلی دیرپا و ریشه&zwnj;دار است. مرزهایی که امروزه دیگر به دسته&zwnj;بندی&zwnj;های کلان، و به همین جهت مبهم، نظیر معماری غربی، معماری اسلامی و معماری ایرانی محدود نمی&zwnj;شود و درون همین دسته&zwnj;بندی&zwnj;ها نیز مدام در کار مرزبندی و وضوح&zwnj;بخشی به تمایزات دسته&zwnj;جات مختلف است. تغییر نام گالری هنر و معماری اسلامی در موزه متروپولیتن نیویورک، پس از نزدیک به نیم قرن فعالیت تحتِ این نام، به " گالری های هنر سرزمینهای عربی، ترکیه، ایران، آسیای مرکزی و آسیای جنوبی متاخر" نمونه&zwnj;ای از چنین گرایشی است. این گرایش البته از جهت وضوح&zwnj;بخشی به تمایزات مستتر در معماری امکنه و ازمنه مختلف ممکن است کارکردی مثبت داشته باشد. اما در عین&zwnj;حال این خطر را نیز دارد که تمایزات و مرزهای این معماری&zwnj;ها را بسیار قاطع&zwnj;تر و برنده&zwnj;تر از آنچه هست ترسیم کند؛ و در نتیجه تصویری پاره پاره و تقطیع شده از واقعیت به دست دهد. شاید یکی از راه&zwnj;های پرهیز از سیطره چنین تصویری توجه به اشتراکات پنهان و روابط متقابل حوزه&zwnj;های مختلف معماری تاریخی باشد. توجه به این نکته که مرزهای معماری در طول تاریخ ناپیداتر و سیال&zwnj;تر از آن چیزی است که امروز می&zwnj;پنداریم.<br />برای روشن&zwnj;تر شدن بحث سعی می&zwnj;کنم از دو موردی که در برخی مطالعات سالهای اخیر خود با آن مواجه شدم، استفاده کنم. البته این دو مورد، هر دو، از یک جنس نیستند اما مشابهتی دارند که در بحث کنونی مفید واقع می&zwnj;شود. از آخرین مورد آغاز می&zwnj;کنم. در مطالعاتی که چند ماه پیش، به مناسبتی، بر جغرافیای سرزمین&zwnj;های اسلامی داشتم، تصادفا به مطلبی در باب شهر قیساریه (از پایتختهای سلاجقه روم) برخوردم که برایم تازگی داشت. اغلب منابع درجه اول جغرافیای دوره اسلامی، چون معجم البلدان، آثارالبلاد و نزهه&zwnj;القلوب، تصریح کرده بودند، بنا به اقوال، بلیناس حکیم، فیلسوف یونانی سده اول میلادی، حمامی در این شهر بنا نهاده که تنها با یک شمع روشن می&zwnj;شده است. می&zwnj;دانیم مشابه این داستان در باب اصفهان و شیخ بهایی نیز رواج دارد و احتمال آنکه آن در سایر تمدن&zwnj;های باستانی شرق و غرب نیز مشابهانی داشته باشد، احتمالی بعید نیست. آن زمان نکته جالب توجه برای من آن بود که یک داستان چگونه می&zwnj;تواند فارغ از مرزهای قومی و نژادی، و حتی فراتر از آن فارغ از مرزهای تمدنی، از آناتولی باستان تا اصفهان عصر صفوی سفر کند و تنها با تغییری اندک در نام&zwnj;ها ادامه حیات دهد؟ موضوع از آنجا برایم جالب&zwnj;تر می&zwnj;شد که این داستان حامل ایده&zwnj;ای معمارانه نیز بود؛ ایده&zwnj;ای که در تمام این سالها دست نخورده بر جای مانده بود و احتمالا آزمایشات و، شاید، تحولات معمارانه چندی را نیز در مسیر طولانی زندگی خود رقم زده بود. امروز که این داستان را در کنار آن داستان پیش&zwnj;گفته پیرامون آزمایش دی.ان.ای می&zwnj;گذارم؛ نمی&zwnj;دانم چرا ناخودآگاه شباهتی در کار می&zwnj;بینم. گویی این داستان و داستان&zwnj;های مشابه حکم دی.ان.ای های ارتباطات فرانژادی و فرامکانی در معماری را بازی می&zwnj;کند.<br />داستان مشابه دیگری را چند سال پیش زمانی که با یکی از همکارانم بر روی سازه&zwnj;های نیین و کپر مانند هورهای خوزستان، مشهور به مُضیف، کار می&zwnj;کردم، تجربه کردم. مضیف ساختاری ساخته شده از نی است؛ که جزء اصلی، و در واقع تالار پذیراییِ، خانه اقوام عربی است که در هورهای جنوب غرب ایران و جنوب عراق ساکنند. (تصویر۱) هرچند که امروزه تصور بر آن است که مضیف بنایی صد در صد عربی است، اما پژوهش&zwnj;های تاریخی حکایت از قدمت چند هزارساله این ساختار و بازگشت آن به تمدن کهن سومر دارد. خانه&zwnj;های سومریان براساس مدارک موجود در کتیبه ها و اشارات مندرج در افسانه&zwnj;های سومری، نظیر گیلگمش، شباهت فراوانی را با مضیف&zwnj;های امروزی نشان می&zwnj;دهد. یک آبشخور سنگی با روکش گچی که از اکتشافات شهر اوروک به دست آمده،خانه&zwnj;ای نیئین را نشان میدهد،که شباهت زیادی به مضیف&zwnj;های امروزی دارد. (تصویر۲) فراتر از این، مضیف&zwnj;ها شباهت&zwnj;های فراوانی با ساختاری نظیر ایوان، که یکی از ساختارهای بنیادی معماری ایرانی است، نشان می&zwnj;دهند. چنین شباهتی را بهتر از هرجا می&zwnj;توان در ایوان مدائن یا طاق کسرای مشهور دید. بنایی که در نمای بیرونی و ساختار فضایی شباهت&zwnj;های فراوانی را با یک مضیف نشان می&zwnj;دهد؛ و اتفاقا از نظر جغرافیایی در حوزه&zwnj;ای بسیار نزدیک به مضیف&zwnj;ها واقع شده است. (تصویر ۳)<br />دو مثال فوق&zwnj;الذکر، فارغ از ابتدایی بودن و ایراداتی که ممکن است از منظر پژوهش تاریخی بر آنها وارد باشد، ایده&zwnj;ای را در ارتباط با مطالعات تاریخ معماری پیش می&zwnj;کشد. این ایده که "تاریخ معماری بسیار پیوسته&zwnj;تر از آن است که تا کنون می&zwnj;پنداشتیم". به عبارت دیگر، اگر امروزه آزمایش&zwnj;های دی.ان.ای به ما می&zwnj;گویند که جابجایی مکانی و تداخل نژادی جمعیت&zwnj;های مختلف انسانی در طول تاریخ بسیار سیال&zwnj;تر و گسترده&zwnj;تر از آنچه بوده که تا امروز تصور می&zwnj;کردیم؛ چرا مرزها و تعاملات معمارانه این جمعیت&zwnj;ها را باید به تصوری امروزی محدود کنیم. چرا نباید تصور کنیم که معماری نیز دارای ژن&zwnj;ها و دی.ان.ای های مخصوص خود است که با سفر در عرض مکان و طول زمان به همراه انسان&zwnj;ها پخش شده و شناخت تاریخِ آن بیش از آنکه در بازتعریف مرزها و محدوده&zwnj;ها نهفته باشد در جستجوی مفاصل و پیوندها نهفته است. این امر البته به معنای بیهودگی مرزها و محدوده&zwnj;ها در بازخوانی تاریخ معماری نیست؛ اما می&zwnj;تواند از برخی جدل&zwnj;های بیهوده که در ابتدای این نوشتار اشاره شد، جلوگیری به عمل آورد. اسامی&zwnj;ای نظیر معماری اسلامی، معماری ایرانی، معماری ترکی، معماری عربی و نظایر آن اسامی اعتباری است که علی&zwnj;رغم کارکردهای مثبتی که در تمایزبخشی و وضوح مفاهیم و عرصه&zwnj;های مطالعاتی تاریخ معماری دارد؛ این خطر را نیز به همراه دارد که ارتباطات درونی این عرصه&zwnj;ها و مسمی واحد آنها را از نظر پنهان دارد. معضلی که خود در دراز مدت، می&zwnj;تواند تاریخ پژوهی معماری را از حقیقت تاریخی معماری بیگانه سازد.</p>