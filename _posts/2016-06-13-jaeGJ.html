--- 
title: "در باب خاطره‌ها و خیال‌ها" 
authors: h.pishvaie 
types: blog 
tags: خاطره,خیال,حمید‌رضا پیشوایی,آسمانه,مطالعات معماری ایران,تاریخ معماری,خانه,خانۀ کودکی 
featured: false
slug: jaeGJ 
excerpt: "از خانۀ کودکی‌ام سال‌هاست که جدا شده‌ام؛ اما هنوز بیشترین خواب‌هایم در آنجاست که رخ می‌دهد. یک سوی خانه‌ سراسر پنجره بود و به ایوانی باز می‌شد که بعضی شب‌های تابستان در آنجا می‌خوابیدیم. روبه‌روی ایوان حیاطی و باغچه‌ای‌ بود. عصرها که پدرم باغچه را آب می‌داد، از لبۀ دیوارِ کوتاهِ حیاط، جواب سلام همسایه‌ را هم می‌داد. خانۀ کودکی‌ام بهترین خانه بود؛ اما این بهترین خانه را بعدها خراب کردند و به جایش آپارتمان ساختند." 
--- 
<div>
<div>
<p style="text-align: justify;">۱. از خانۀ کودکی&zwnj;ام سال&zwnj;هاست که جدا شده&zwnj;ام؛ اما هنوز بیشترین خواب&zwnj;هایم در آنجاست که رخ می&zwnj;دهد. یک سوی خانه&zwnj; سراسر پنجره بود و به ایوانی باز می&zwnj;شد که بعضی شب&zwnj;های تابستان در آنجا می&zwnj;خوابیدیم. روبه&zwnj;روی ایوان حیاطی و باغچه&zwnj;ای&zwnj; بود. عصرها که پدرم باغچه را آب می&zwnj;داد، از لبۀ دیوارِ کوتاهِ حیاط، جواب سلام همسایه&zwnj; را هم می&zwnj;داد. خانۀ کودکی&zwnj;ام بهترین خانه بود؛ اما این بهترین خانه را بعدها خراب کردند و به جایش آپارتمان ساختند. پدرم، مَرد همسایه&zwnj;، و آن خانه دیگر نیستند؛ اما من هنوز هم گاه&zwnj;گاه، در بیداری و خواب، به محلۀ قدیمی و خانۀ کودکی&zwnj;ام سر می&zwnj;زنم.[۱]<br />۲. بهترین کافه&zwnj;ای که در تمام عمرم رفته&zwnj;ام کافه آنتراکتِ سینما جمهوری بود. معروف بود که مالِ لیلا حاتمی و علی مصفاست؛ اما من هیچ وقت آنجا ندیدمشان. کافه آنتراکت خیلی وقت&zwnj;ها خلوت بود. یادم هست که یک شب به جز من و دوستم کسی آنجا نبود. رفتیم کنار پنجره و دوستم سیگاری آتش زد. از آن پنجره به بیرون خیره شدیم و سکوت کردیم. بعد از چند دقیقه، احساس کردم که از قلبِ خیابان جمهوری به جایی در پاریس یا پراگ پرتاب شده&zwnj;ام. ردّ آن لحظه برای همیشه در خاطرم حک شد؛ اما کافه آنتراکت بعدها در آتش سوخت و هیچ وقت دوباره ساخته نشد.<br />۳. دیشب دوستی قدیمی تلفن کرد و با هم گپ زدیم. به یاد سفری افتادم که سال&zwnj;ها پیش با هم به طالقان کرده بودیم. داشتیم قدم می&zwnj;زدیم که به خانه&zwnj;ای مهجور در گوشۀ روستایی رسیدیم. ایوانِ چوبی و کاهگلی&zwnj;اش را خوب به خاطر دارم؛ در برابرش، در فاصله&zwnj;ای نه چندان دور، ردیفی از درختان سرخ و سبز روییده بود. لحظه&zwnj;ای خودم را در آن ایوان تصور کردم. در خیالم داشت باران می&zwnj;بارید؛ اما من زیرِ سقف بودم و خیس نمی&zwnj;شدم. پشت به دیوار ایوان به بالشی تکیه داده&zwnj; بودم و کنار دستم یک فنجان چای و یک کتاب بود. آن ایوان را فقط یک بار دیدم؛ اما بارها در خیالم به آنجا بازگشتم و زیر سقفش، در باران، به ردیف درخت&zwnj;های روبه&zwnj;رو خیره شدم. حالا که دارم اینها را می&zwnj;نویسم، هیچ معلوم نیست که حال و روز آن ایوان چیست. پاک از یادم رفته که کجا بود و دیگر بعید است دوباره ببینمش.<br />۴. گاهی چیزها در غیابشان بیشتر هستند تا در حضورشان؛ مثل معشوقی که در غایب بودنش بیشتر حاضر است. بعضی مکان&zwnj;ها و خیال&zwnj;ها و خاطره&zwnj;ها&zwnj;شان هم چنین&zwnj;اند. این خیال&zwnj;ها و خاطره&zwnj;ها را نباید دست&zwnj;کم گرفت؛ باید پاسشان داشت. اینها تجربه&zwnj;های نابِ زنده بودن، تجربه&zwnj;های نابِ بودن&zwnj;اند.</p>
</div>
</div>
<div style="text-align: justify;">&nbsp;</div>
<div style="text-align: justify;">۱.در فاصلۀ نوشتن این متن و ویرایشش، در یک ظهرِ ابریِ خردادماهی، به خواب رفتم. توی خوابم بارانْ ایوانِ خانۀ کودکی&zwnj;ام را خیس و بادْ دو لنگۀ درِ آن را باز کرده بود. برای بستن درها که رفتم، پدرم را دیدم که در جای همیشگی&zwnj;اش آرام خوابیده است.</div>