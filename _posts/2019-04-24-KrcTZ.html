--- 
title: "زندان مرغ هوا : ده روز سوم" 
authors: tabatabaei 
types: blog 
featured: false
slug: KrcTZ 
--- 
<div>
<div>
<p><strong>روز بیست و یکم</strong></p>
<p>هشت کوه پیش رویمان پیدا بود و آفتابی از پشت کوه هشتم می&zwnj;درخشید و تمام آسمان را روشن کرده&zwnj;بود. اوج گرفته بودیم و منظرۀ تپه&zwnj;های سبز و طلایی زیر پایمان بود. شهاب&zwnj;الدین گفت:&laquo;کوه اول کوه قاف است &nbsp;اگر بتوانیم از آن رد شویم بقیه کوه&zwnj;ها را هم پشت سر خواهیم گذاشت&raquo;. دیوار جنوبی پرسید:&laquo; چطور باید از آن بگذریم؟ ما نمی&zwnj;توانیم آن قدر بالا پرواز کنیم. می&zwnj;توانیم دورش بزنیم؟&raquo; شهاب&zwnj;الدین گفت: &laquo; نه با چنین کاری فقط دورش می&zwnj;چرخیم و به جای اول باز می&zwnj;گردیم. باید از میان آن بگذریم. مثل روغن بَلَسان که اگر قطره&zwnj;ای از آن را کف دست بریزی و در مقابل آفتاب بگیری از پشت دست در آید و این به خاطر خاصیتی است که در آن است و شما هم باید خاصیتِ گذشتن از کوه را پیدا کنید. اگر این شود به لحظه&zwnj;ای از دو کوه اول می&zwnj;گذریم&raquo;. منظورش را نفهمیدیم و پرسیدیم:&laquo; چطور می&zwnj;توانیم چنین کنیم؟&raquo; گفت : &laquo; آسان است. فقط برخی از دو کوه می&zwnj;گذرند اما همان جا ماندگار می&zwnj;شوند. برخی در کوه سوم و برخی هم در دیگر کوه&zwnj;ها می&zwnj;مانند. هر مرغی که زیرک&zwnj;تر باشد پیش&zwnj;تر می&zwnj;رود و نمی&zwnj;ماند. برای یافتن این خاصیت باید در آب چشمۀ زندگانی خود را بشوییم&raquo;. گفتیم:&laquo; آن دیگر کجاست؟&raquo; گفت : &laquo; در ظلمات است. باید قدری استراحت کنیم و روز دیگر به آن&zwnj;جا برویم. برای یافتنش آماده&zwnj;اید&raquo;.</p>
<p><strong>روز بیست و دوم</strong></p>
<p>بیدار که شدیم همه جا تاریک بود. چنان تاریک که به سختی یکدیگر را تشخیص می&zwnj;دادیم. نه ستاره&zwnj;ای بود و نه مهتابی. گفتیم چرا دیگر چیزی نمی&zwnj;بینیم. گفت: &laquo; ما همیشه در ظلمات هستیم و شما با آمدن به این سرزمین این حقیقت را فهمیده&zwnj;اید&raquo;. گفتیم:&laquo; حالا به کدام جهت برویم تا چشمۀ زندگانی را پیدا کنیم؟&raquo; گفت :&laquo; از هر طرف که بروید اگر رهرو باشید راه را می&zwnj;یابید&raquo;. راه افتادیم. پس از مدتی خود را در دریایی متلاطم و طوفانی یافتیم سوار بر کشتی. گفت :&laquo; هر چه از تعلق دارید را به آب بیاندازید. هر آن چه که دل شما را به زندان متصل می&zwnj;کند&raquo;. هر کس چیزی انداخت. کشتی جایی بسیار تاریک&zwnj;تر از قبل آرام گرفت. هیچ چیز دیده نمی&zwnj;شد. ناگهان صدای پای حملۀ لشکریانی را از دور شنیدیم. فریاد می&zwnj;زدند و داد و هوار راه انداخته بودند. گفت :&laquo; یاجوج و ماجوج اند و باید دیواری مقابلشان بسازیم. من بر همۀ&zwnj;تان می&zwnj;دمم و آتشی که به کمک فرشتگان خواهد آمد شما را سدی می&zwnj;کند محکم مقابل این حرامیان.&raquo; چنین کرد و ما دیوارهای پرّان، یکپارچه دیواری شدیم از همه جهت بی&zwnj;انتها. جنگجویان که به ما رسیدند ضربات سختی وارد کردند و درد بسیار کشیدیم اما با دم شهاب&zwnj;الدین به یکدیگر پیوسته بودیم و فرو نریختیم. چیزی نمی&zwnj;دیدیم اما درد بسیار کشیدیم. لشکر که بازگشت در کنار چشمۀ زندگانی بودیم. خود و زخم&zwnj;هایمان را درآن شستیم و به لحظه&zwnj;ای همه التیام یافتیم. شهاب&zwnj;الدین گفت :&laquo; حالا وقت رفتن است&raquo;.</p>
<p><strong>روز بیست و سوم</strong></p>
<p>صبح که چشم باز کردیم. باز&nbsp; همان مرغان زیبا بودیم. دو کوه پشت سرمان بود و ما در کوه سوم. دورتر درخت عظیم زیبایی پیدا بود. سبز بود و شاخه&zwnj;هایی در هم پیچیده داشت. شهاب&zwnj;الدین گفت: &laquo; آن درخت طوبی است. آشیانۀ سیمرغ. هر میوه&zwnj;ای که در جهان می&zwnj;روید بر آن است. هر صبح سیمرغ بال&zwnj;هایش را می&zwnj;گشاید. بال راست را بر درخت می&zwnj;گذارد و بال چپ را بر زمین می&zwnj;گستراند. از اثر پرِ او میوه بر درخت و نبات بر زمین می&zwnj;روید&raquo;. درِ چوبی زندان که درخت را دید از شوق و سرخوشی به سویش پرید و دور و دورتر شد. شهاب&zwnj;الدین گفت:&laquo; احتمالاً همان&zwnj;جا خواهد ماند&raquo;. پرواز کردیم و اوج گرفتیم تا سفرمان را ادامه دهیم.</p>
<p><strong>روز بیست و چهارم</strong></p>
<p>دیوار غربی: در زندان تنها بودم. از آن شب دیگر کسی سخن نگفته بود. شبیه مردگان بودند. نگران حالشان بودم. مخصوصاً شهاب&zwnj;الدین که مدت&zwnj;ها بود چیزی نخورده بود. شیخِ دیوانه. محال بود که این&zwnj;طور بتواند چهل روز را دوام بیاورد. بر زمین نشسته بود و تکیه&zwnj;اش به دیوار شرقی. اما چشمانش بسته بود و هیچ نمی&zwnj;گفت. نمی&zwnj;دانستم خواب است یا بیدار. فقط گاهی انگشتان دست&zwnj;اش را تکان می&zwnj;داد. انگار چیزی می&zwnj;دید. فریاد زدم و زندان بان&zwnj;ها را خواستم. کسی صدایم را نمی&zwnj;شنید. نمی&zwnj;دانستم باید چه کنم.</p>
<p><strong>روز بیست و پنجم</strong></p>
<p>دور تر از درخت طوبی خورشیدی تابان بود. نیمی از درخت را روشن کرده&zwnj;بود و نیم دیگرش تاریک. شهاب&zwnj;الدین گفت این گوهر شب افروز است. نباید به آن نزدیک شویم که پرهایمان می&zwnj;سوزد و در همین سرزمین ماندنی می&zwnj;شویم. گوش دادیم و با فاصله از آن به پرواز ادامه دادیم.</p>
<p><strong>روز بیست و ششم</strong></p>
<p>دیوار غربی: با این که در این سکوت کمی حوصله&zwnj;ام سر می&zwnj;رفت اما تنهایی لذت&zwnj;بخشی داشت. لااقل از در میان جمع و تنها بودن راحت&zwnj;تر تحمل&zwnj;اش می&zwnj;کردم. من همیشه تنها&nbsp; بودم. کسی چندان حرفم را نمی&zwnj;شنید. کسی توجهی به من نداشت. همیشه به سرعت ساکتم می&zwnj;کردند. سقف که اصلاً از من خوشش نمی&zwnj;آمد. مدام می&zwnj;گفت تو شاهدِ همیشگی رفتنِ آفتابی. تقصیر من می&zwnj;دانست رفتنش را. به همین خاطر من هم همیشه رویم به داخل بود. حتی به درخواست شهاب&zwnj;الدین هم بیرون را ندیدم. گفتم دیده&zwnj;ام اما ندیده بودم. دروغ گفتم. من در جایی نحس ساخته شده&zwnj;بودم. تقدیرم این نحسی بود.</p>
<p><strong>روز بیست و هفتم</strong></p>
<p>در راهِ کوه پنجم بودیم که نقطۀ سیاه کوچکی را دیدیم که در آسمان حرکت می&zwnj;کرد. فهمیدیم پرنده&zwnj;ایست. به سمتش رفتیم. هدهدی بود که چشمانش را بسته بود و همین&zwnj;طور بی جهت می&zwnj;رفت. کنارش بال زدیم و سلام کردیم و گفتیم:&laquo; چرا با چشمان بسته پرواز می&zwnj;کنی؟&raquo; گفت: &laquo;چون روز است و عاقلان در شب می&zwnj;پرند&raquo;. شهاب&zwnj;الدین گفت:&laquo; دیوانه شده&zwnj;ای هدهد؟ تو تیزبین&zwnj;ترین پرندگانی. ما روزهای بسیار با هم پریدیم و تو راه را نشان دادی. این چه کاری است دیگر؟&raquo; هدهد که صدای شهاب&zwnj;الدین را شنید چشمانش را باز کرد و گفت:&laquo; سلام دوست قدیمی. از دور که می&zwnj;آمدید فکر کردم دستۀ بومانی هستید که در کوه پنجم گرفتارشان شدم. خودشان روزها نمی&zwnj;بینند و روزکوری برایشان هنر است. اول کمی با آن&zwnj;ها جدل کردم که همۀ انوار این جهان از&nbsp; آفتاب است و کدام بینایی آفتاب را رها می&zwnj;کند و شب راه می&zwnj;برد. هیچ از حرفم نمی&zwnj;فهمیدند و می&zwnj;خواستند مرا به این جرم هلاک کنند. بیچاره مانده بودم که ناگهان الهامی آمد که با هر کس به قدر عقلش سخن بگو. چشمانم را بستم و گفتم&nbsp; من هم به درجۀ شما نایل شدم. حرفم را پذیرفتند و خلاص شدم. فردا شب به آن&zwnj;جا خواهید رسید. مراقب&nbsp; باشید به دامشان نیافتید&raquo;. &nbsp;هدهد در حال بازگشت بود و ما می&zwnj;رفتیم. از هم دور شدیم و راه را به سمت کوه پنجم ادامه دادیم.</p>
<p><strong>روز بیست و هشتم</strong></p>
<p>دیوار غربی: از بینی شهاب&zwnj;الدین خون می&zwnj;آمد و تنش می&zwnj;لرزید. تکیه&zwnj;اش به دیوار سست شده بود و بر زمین افتاده بود. می&zwnj;دانستم که با این وضع یکی دو روزی بیشتر زنده نخواهد ماند. مقدار کمی از نان و آبش باقی بود. اگر می&zwnj;خواست چهل روزش را پایان دهد باید آن را می&zwnj;خورد. معلوم بود درد بسیاری را تحمل می&zwnj;کند اما لبخندی هم به&nbsp; لب داشت. باید کاری می&zwnj;کردم. هرچه صدا می&zwnj;زدم چیزی نمی&zwnj;شنید. فکری به سرم زد. می&zwnj;ترسیدم. سال&zwnj;ها بود که چنین نکرده بودم اما شاید این طور اثر می&zwnj;کرد. آن ها هم از همان جهت رفته بودند. تمام نیرویم را جمع کردم. رویم را از زندان برگرداندم و به بیرون نگاه کردم. زیباترین منظرۀ عمرم را دیدم. غروب بود و آفتاب در حال پایین رفتن. فریاد زدم: &laquo; شهاب&zwnj;الدین &raquo;.</p>
<p>-----------------------------------------------------------</p>
<p>نزدیک کوه پنجم بودیم که صدایی مهیب همه&zwnj;مان را ترساند. سنگ&zwnj;های کوه تکان خوردند و از ریزششان صداهای بسیاری آمد. اول فکر کردیم کار بومانی است که هدهد گفته بود اما آرام آرام صدای سنگ&zwnj;ها شبیه به کلماتی معنادار شد. صدا آشنا بود. دیوار غربی بود که شهاب&zwnj;الدین را صدا می&zwnj;زد. میان کوه شکافی باز شد. شهاب&zwnj;الدین به سمت آن رفت و ما هم به دنبالش.</p>
<p><strong>روز بیست و نهم</strong></p>
<p>چشم که باز کردیم همان دیوارهای سرد و سنگی زندان بودیم. شهاب&zwnj;الدین گوشه&zwnj;ای بر زمین افتاده بود و از درد به خود می&zwnj;پیچید. خود را بر کف سرد و سنگی زندان کشید و به آب و نان گوشۀ دیگر رساند. آنچه باقی بود را بر دهان گذاشت. همان طور که سرش بر زمین بود کوزه را خم کرد و آبِ ناچیز باقی مانده را نوشید و خوابید. &nbsp;</p>
<p><strong>روز سی&zwnj;ام</strong></p>
<p>شهاب&zwnj;الدین خواب بود. ما هیچ نمی&zwnj;گفتیم. هم نگران او بودیم و هم تصویر سفر یک آن از پیش چشممان نمی&zwnj;رفت. سفری که نیمه&zwnj;کاره رهایش کردیم.</p>
<p>&nbsp;</p>
</div>
</div>