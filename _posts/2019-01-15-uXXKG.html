--- 
title: "«شکاف‌های ساکتی که ذهن می‌تواند در آنها پرسه بزند»" 
authors: tavalaeian 
types: blog 
featured: false
slug: uXXKG 
--- 
<div>
<div>
<p>راه&zwnj;پلۀ خانه&zwnj; کودکی&zwnj;ام یک زیر پلۀ حفره&zwnj;ای شکل داشت، حفره&zwnj;ای به طول پله و ارتفاع حدودا نیم متر. برای منِ سه یا چهار ساله با آن جثۀ استخوانی و لاغر، اینجا شبیه همان خانه&zwnj;های جنگلی یا پناهگاه&zwnj;های غارها بود که توی کارتون&zwnj;ها می&zwnj;دیدم یا مامان داستانشان را برایم می&zwnj;خواند. قدم بلند&zwnj;تر از ارتفاعش بود، باید خم می&zwnj;شدم یا می&zwnj;نشستم و حتی نشسته هم سرم به سقفش می&zwnj;خورد اما چون ریز نقش بودم، جا می&zwnj;شدم و برایم مهم نبود که باید گردنم را تمام مدت خم نگه دارم. آن حفره برای من جایی بود که می&zwnj;توانستم خیالم را پرواز دهم و وانمود کنم که یکی از همان خانه&zwnj;های جنگلی توی داستان&zwnj;هاست که می&zwnj;توانم در آن از مهمان&zwnj;های خیالی&zwnj;ام درست مثل مهمان&zwnj;های توی قصه پذیرایی کنم. &nbsp;آن حفره همین&zwnj;طور جایی بود که وقتی با مادرم قهر می&zwnj;کردم به آن پناه می&zwnj;بردم و به همین دلیل هم به آن نام &laquo;پناهگاه&raquo; دادم. کانسپت &laquo;پناهگاه&raquo;، فضایی خالی که بتوان در آن پناه گرفت یا تخیل کرد،&nbsp; با من ماند و بعدها سعی کردم در بقیۀ مکا&zwnj;ن&zwnj;های نزدیک و دور هم دنبالش بگردم و پیدایش کنم: در مدرسه، در دانشگاه و حتی در سطح شهر.&nbsp; این فضاها جاهایی بود که چند لحظه&zwnj;ای بتوانم در آن مکث کنم و به تماشا بنشینم. جاهایی که می&zwnj;توانستم در آن فکر و مهم&zwnj;تر از آن تخیل کنم.</p>
<p>این اواخر با خواندن کتاب &laquo;اگر به خودم برگردم&raquo;[۱] با مفهوم &laquo;رلینگو&raquo; آشنا شدم. چهار ضلعی&zwnj;های کوچکی که به نوشتۀ والریا لوییزلی در اثر توسعۀ خیابان پاسیو دلارفورما در دهۀ ۱۹۶۰ در مکزیکوسیتی ایجاد شدند. گروهی از معماران دانشگاه ملی (UNAM)، به سرپرستی کارلوس گونزالس لوبو[۲]، اسم این فضاها را &laquo;رلینگو&raquo; گذاشتند[۳]. لوییزلی در توضیح رلینگو نوشته است: &laquo; رلینگو از مفهوم مشابه دیگری گرفته شده: اصطلاح زمین&zwnj;های مبهم[۴] که معمار کاتالان&nbsp; ایگناسی دسولا مورالس[۵] مطرح کرده بود. زمین مبهم هم درست مثل رلینگو فضایی گنگ است، قطعه&zwnj;ای زمین بایر بدون مرز مشخص یا حصار پرچین، گونه&zwnj;ای زمین که بر لبۀ زندگی شهری قرار گرفته؛ حتی اگر در عالم واقع درست وسط شهر، در تقاطع دو خیابان اصلی یا زیر پلی جدید باشد&raquo;[۶].</p>
<p>از میان همۀ تعریف&zwnj;هایی که برای رلینگو آورده شده بود دو مورد توجهم را جلب کرد: یکی &laquo;مبهم&raquo; بودنش و&nbsp; دیگری این&zwnj;که &laquo;بدون مرز مشخص یا حصار و پرچین، گونه&zwnj;ای زمین که بر لبۀ زندگی شهری قرار گرفته که مثلا می&zwnj;تواند در وسط شهر، در تقاطع دو خیابان یا زیر پلی جدید باشد&laquo;. به نظرم این می&zwnj;توانست از ویژگی&zwnj;های همان &laquo;لانه&zwnj;ها&raquo; یا &laquo;پناهگاه&raquo;&zwnj;های کودکی من باشد که به نمونه&zwnj;های آن در شهر اصفهان نام &laquo;کنج&raquo; می&zwnj;دهم. کنج&zwnj;ها می&zwnj;توانند محصور یا غیر محصور باشند و در هر نقطۀ شهر قرار بگیرند: زیر پل&zwnj;ها، سکوی ورودی بناها، گوشۀ آرام یک مسجد، کنار یک درخت خاص در یکی از پارک&zwnj;های شهر یا گوشه&zwnj;ای از یک میدان یا مرکز محلۀ پرتردد. کنج&zwnj;ها در عین عیانی، پنهان&zwnj;اند. باید پیدایشان کنیم تا جایی باشند برای پناه بردن، به تماشا نشستن و تخیل کردن.</p>
<p>سکوهای ورودی عمارت عالیقاپو برای من یکی از همین کنج&zwnj;هاست. زیاد پیش آمده که به بهانه&zwnj;های مختلف به آنجا سر بزنم، کتاب بخوانم، به گذر آدم&zwnj;ها نگاه کنم و گاهی محو جزییات سقف ورودی شوم. اینجا از آن جاهایی است که تقریبا همه مدل آدمی را در آن دیده&zwnj;ام: توریست&zwnj;هایی که به انتظار خرید بلیت می&zwnj;نشینند، رهگذرانی که از راه رفتن در میدان نقش&zwnj;جهان خسته شده&zwnj;اند، دست&zwnj;فروش&zwnj;ها یا&nbsp; نوازنده&zwnj;های دوره&zwnj;گرد که نی یا کمانچه می&zwnj;نوازند، دانشجوهای رشته&zwnj;های هنری با دوربین عکاسی و دفتر&zwnj;های طراحی و حتی اهالی بازار که بدشان نمی&zwnj;آید گاهی هم اینجا مکث و استراحت می&zwnj;کنند. وقتی روی این سکوها می&zwnj;نشینم حس می&zwnj;کنم جایی در مرز میان درون و بیرون عمارت عالیقاپو قرار گرفته&zwnj;ام. از یک طرف درون عمارت هستم چون سقف ورودی آن بالای سرم است و از طرف دیگر فاصله&zwnj;ام با بیرون و با فضای میدان نقش&zwnj;جهان تنها چند قدم است. به نظرم این قرار گرفتن در مرز درون و بیرون نوعی سلسله&zwnj;مراتب را تعریف کرده است؛ از فضای عمومی و باز میدان جدا می&zwnj;&zwnj;شوید و به فضای بستۀ درون می&zwnj;رسید. هرچند که این فضای درونی نیز عمومی است اما سقف و دیوارهایش حریمی را تعریف می&zwnj;کند و باعث می&zwnj;شود سکوهایش &laquo;کنجی&raquo; باشد برای درنگ و حتی کمی پنهان شدن.</p>
<p>یکی از ویژگی&zwnj;های دیگری که والریا لوییزلی برای رلینگو برشمرده، چنین است: &laquo;رلینگو یک جور مخزن احتمالات است، جایی که تخیل می&zwnj;تواند تسخیرش کند و جنون&zwnj;های خیالی&zwnj;مان در آن ساکن باشد&raquo;[۷]. به نظرم این خصلت در مورد &laquo;کنج&zwnj;&raquo;ها هم صدق می&zwnj;کند: فضاهایی که در آنها فکر به پرواز درمی&zwnj;آید و خاطرات تداعی می&zwnj;شود. سکوهای عالیقاپو برای من کنج است چون هربار قرار گرفتن در آن خاطرۀ حضورهای قبلی، تخیلات و افکاری را که در آن&zwnj;جا پرورانده&zwnj;ام برایم تداعی می&zwnj;کند. مثل این&zwnj;که در اینجا مشغول خواندن داستانی بوده&zwnj;ام و آن را ناتمام رها کرده&zwnj;ام. حالا برگشته&zwnj;ام و می&zwnj;توانم خواندنش را درست از همان&zwnj;جایی که رها کرده بودم، ادامه دهم.</p>
<p>........................<br />&laquo;فضاها به همان طریقی که از گذر زمان جان بدر می&zwnj;برند که آدم از مرگش: پیوند خاطره با تخیلی که اطرافش ساخته می&zwnj;شود. تا وقتی هنوز فکرشان را می&zwnj;کنیم و درون&zwnj;شان تخیل می&zwnj;کنیم، تا وقتی به یادشان داریم و خودمان را آنجا به یاد داریم، مهم&zwnj;تر از همه تا وقتی تخیلات&zwnj;مان در آنجا را به یاد داریم، فضاها وجود خواهند داشت&raquo;[۸].</p>
<p>شهرها به روایت&zwnj;ها زنده&zwnj;اند و ما با گفتن و نوشتن از آنها به ثبت و ماندگاری&zwnj;شان کمک می&zwnj;کنیم. نوشتن به تعبیر والریا لوییزلی &laquo;سوراخ کردن دیوارها، شکستن پنجره&zwnj;ها و منفجر کردن ساختمان&zwnj;ها، نوعی حفاری عمیق برای یافتن&raquo; است.&nbsp; نوشتن ساختن رلینگو و فضاهای خالی است، تعریف دوباره و چندبارۀ کنج&zwnj;ها.</p>
<p>دربارۀ رلینگو، فضاهای خالی و کنج&zwnj;ها بنویسیم.</p>
</div>
</div>
<div>&nbsp;</div>
<div>
<p>[۱] . لوئیزلی، والریا. ۱۳۹۷. اگر به خودم برگردم: ده جستار دربارۀ پرسه در شهر. ترجمۀ کیوان سررشته. تهران: نشر اطراف.</p>
</div>
<div>
<p dir="ltr">[2] Carlos Gonzalez Lobo</p>
</div>
<div>
<p>[۳] . لوئیزلی ۱۳۹۷، ۸۸</p>
</div>
<div>
<p dir="ltr">[4] . terraines vagues</p>
</div>
<div>
<p>[۵]. Ignasi de Sola &ndash; Morales (۱۹۴۲ &ndash; ۲۰۰۱): معمار، تاریخ&zwnj;نگار و فیلسوف کاتالان</p>
</div>
<div>
<p>[۶] . لوییزلی ۱۳۹۷، ۸۸</p>
</div>
<div>
<p>[۷] . همان، ۹۰.</p>
</div>
<div>
<p>[۸] . لوییزلی ۱۳۹۷، ۹۰</p>
</div>