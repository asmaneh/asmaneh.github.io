--- 
title: "خانه و کودکان قدیم!" 
authors: pouresmaiel 
types: blog 
tags: خانه,معماری خانه,آسمانه,مطالعات معماری ایران,مریم پور‌اسماعیل,تاریخ معماری,تاریخ خانه,کودکان,کودک 
featured: false
featureImg: "/assets/img/posts/UTxXe.jpg" 
slug: UTxXe 
gallery: 
- image_path: "/assets/img/posts/UTxXe.jpg" 
  title: "خانه و کودکان قدیم!" 
 
excerpt: "«هنوز هم گاهی فکر می‌کنم که اگر مادرم نرسیده بود و با کَشه (چنگک) پرِ لباسم را نگرفته بود و من را، که دیگر نفس برایم نمانده بود، از میانهٔ حوض بیرون نکشیده بود، چه مرگ وحشتناکی داشتم (با خنده‌ای تلخ)»." 
--- 
<div>
<p style="text-align: justify;">&laquo;هنوز هم گاهی فکر می&zwnj;کنم که اگر مادرم نرسیده بود و با کَشه [1] (چنگک) پرِ لباسم را نگرفته بود و من را، که دیگر نفس برایم نمانده بود، از میانهٔ حوض بیرون نکشیده بود، چه مرگ وحشتناکی داشتم (با خنده&zwnj;ای تلخ)&raquo;.</p>
<br />
<p style="text-align: justify;">&laquo;(...) یک بار که با برادرم شوخی می&zwnj;کردم و باعث شد به دو از اتاق ارسی بیرون بزنم، از روی بامچه [2] افتادم کف حیاط! خدا رحم کرد، فقط دست و پایم شکست&raquo;!</p>
<br />
<p style="text-align: justify;">&laquo;جای بازی که نداشتیم. اغلب موقع نظافت خانه حتی وسط زمستان خدا، باید توی حیاط یا کوچه وقت می&zwnj;گذراندیم. خیلی بهمان لطف می&zwnj;کردند، توی ایوان بازی می&zwnj;کردیم، آن هم به شرطی که نطقمان در نمی&zwnj;آمد! آن زمان بچه اصلاً اعتباری نداشت&raquo;!</p>
<br />
<p style="text-align: justify;">&laquo;بیشتر توی دالانچه&zwnj;ها، صندوق&zwnj;خانه&zwnj;ها و هر جای دنج و کوچک که پیدا می&zwnj;کردیم، بساط بازی را پهن می&zwnj;کردیم. اما به شرطی که وقت نظافت نبود یا مهمانی نداشتیم. نه، جایی برای بازی نبود&raquo;.</p>
<br />
<p style="text-align: justify;">از پرسش&zwnj;هایی که اغلب &ndash; به فراخور شرایط &ndash; از اهالی می&zwnj;پرسم این است که کودکی&zwnj;شان در خانه&zwnj;های قدیم چگونه بوده است؛ کجا وقت می&zwnj;گذراندند و جای و جایگاه آن&zwnj;ها در خانه کجا و چگونه بوده است. اگر تا پیش از این سؤال، هر چه حرف بود از زیبایی و خوبی معماری قدیم بود، صحبت به این جا که می&zwnj;رسید پر می&zwnj;شد از گلایه و وحشت؛ افتادن از ایوان و مهتابی، غرق شدن در حوض و خزینه، گماشته شدن به کارهای سخت مانند آوردن یخ از یخچال&zwnj;ها، ترس از تاریکیِ اتاق&zwnj;ها، حمام&zwnj;ها و صندوق&zwnj;خانه&zwnj;ها، و به تبع آن گلایه از بی&zwnj;اعتباری کودک در مناسبات خانوادگی و اجتماعی و ضعف و بی&zwnj;پناهی او در مقابل اقسام خطرات. شاید یگانه مزیّت آن خانه&zwnj;ها را بتوان وجود برخی فضاهای کوچک و دنج در آن دانست، برای بازی&zwnj;های اغلب دخترانه؛ البته آن هم چیزی نبود که پیش&zwnj;تر دربارهٔ آن اندیشه&zwnj;ای شده باشد. خاصیت خانه&zwnj;های قدیم این بود. حالا این پرسش پیش می&zwnj;آید: چرا گذشتگان ما که این&zwnj;چنین خردمندانه و مدبرانه کالبد خانه را متناسب با اقسام نیازهای مادی و معنوی می&zwnj;پرداخته&zwnj;اند، به کودکی و کودکان بی&zwnj;توجه بوده&zwnj;اند؟ (یا دست&zwnj;کم این طور به نظر می&zwnj;آید).</p>
<br />
<p style="text-align: justify;">با پژوهش&zwnj;هایی که این روزها پیرامون تاریخ کودکی [3] در ایران انجام شده است، به نظر می&zwnj;رسد که کودک و کودکی در ایران، به عنوان ماهیتی مستقل و معتبر که شایستهٔ توجه و تأمل است &ndash; دست&zwnj;کم به شکل و سیاق امروزیِ آن- عمری پیش&zwnj;تر از دورهٔ مشروطه ندارد و توأم است با آشنایی با دیدگاه غربی در این باره. این که تجربهٔ زیستن در خانه&zwnj;های قدیم برای کودکان، گاه همراه با پیشامدهای تلخ و گاهی توأم با مرگ بوده است، ناشی از تفکر سنتی است که کودکان را فقط بزرگسالانی نارس و ناقص می&zwnj;پنداشته است [4]. شاید تأثیر این دیدگاه مانع شده است تا در کالبد خانه&zwnj;های پیش از مدرن، کمتر تدبیری برای ضعف کودکان اندیشیده شود.</p>
<br />
<p style="text-align: justify;">در این باره می&zwnj;توان به پژوهشی عمیق و دقیق دست زد: آیا می&zwnj;توان رد پای کودکان را در معماری خانه&zwnj;های پیشامدرن یافت؟ چه تدابیری در این گونه خانه&zwnj;ها ممکن است برای کودکان اندیشیده شده باشد؟، آیا می&zwnj;توان رد پایی یافت؟ در گذار از دیدگاه سنتی به دیدگاه امروزی به کودک، چه تغییری در کالبد خانه متناسب با این تغییر رویکرد پدیدار شده است؟ آیا این تغییرات آگاهانه بوده است؟ آیا ما در معماری امروز به کودکان می&zwnj;اندیشیم؟</p>
<br />
<p style="text-align: justify;">پی&zwnj;نوشت&zwnj;ها:</p>
<br />
<p style="text-align: justify;">(1). میلهٔ بلند فلزی که با آن اشیاء (و بعضاً بچه&zwnj;های) غرق شده را از کف حوض بیرون می&zwnj;آوردند.</p>
<br />
<p style="text-align: justify;">(2). در گویش بروجردی مهتابی را گویند.</p>
<br />
<p style="text-align: justify;">(3). توجه به مسئلهٔ کودک و کودکی را در مصاحبه&zwnj;ها دربارهٔ معماری قدیم، مدیون آشنایی با کتاب تاریخ کودکی در ایران (از آغاز عصر ناصری تا پایان حکومت رضاشاه) نوشتهٔ دکتر زهرا حاتمی هستم. هم&zwnj;چنین تمامی اطلاعات این یادداشت، برداشتی از مطالعهٔ کتاب مزبور و مقالهٔ &laquo;کودکی و تجدد در دورهٔ رضا شاه&raquo; نوشتهٔ دکتر داریوش رحمانیان و دکتر زهرا حاتمی است.</p>
<br />
<p style="text-align: justify;">(4). رحمانیان، داریوش. حاتمی، زهرا. (1393). کودکی و تجدد در دورهٔ رضا شاه.&nbsp;مطالعات تاریخ فرهنگی؛ پژوهش&zwnj;نامهٔ انجمن ایرانی تاریخ 5&nbsp;(20): 61-84.</p>
<br />
<p style="text-align: justify;">(5). لینک عکس:</p>
<br />
<p><a href="https://iiif.lib.harvard.edu/manifests/view/ids:422605273" target="_blank" rel="noopener">https://iiif.lib.harvard.edu/manifests/view/ids:422605273</a></p>
<br />
<p style="text-align: justify;">(6). برای دسترسی به توصیفی دقیق و تأثیرگذار از اتفاقات و حوادث کودکی در خانه&zwnj;های قدیم، کتاب&nbsp;سال&zwnj;های ابری&nbsp;نوشتهٔ علی&zwnj;اشرف درویشیان را بخوانید. یادش گرامی.</p>
<p style="text-align: justify;">&nbsp;</p>
</div>