--- 
title: "اتفاق حُسن و ملاحت" 
authors: e.najafi 
types: blog 
tags: الناز نجفی,تاریخ فرهنگی,تاریخ معماری,فرهنگ,آسمانه,مطالعات معماری ایران,حسن,ملاحت 
featured: false
slug: NfdZd 
excerpt: "ترکیبات و اصطلاحاتی که با «مزه» ساخته می‌شود و بسیار در گفت و شنودهای روزمره متداول است به آن معنایی فراتر از چهار طعم اصلی یعنی شوری، شیرینی، تلخی و یا ترشی می‌بخشد؛ «خوش‌مزه»، «بامزه»، «بدمزه»، «بی‌مزه»، «مزه دادن»، «مزۀ دهن کسی را دانستن». مزه حتی در دایرۀ تنگ اصطلاحات آشپزی نمی‌گنجد و به هر آنچه سروکاری با ذوق دارد همچون روی دلنشین، خط خوش، شعر زیبا و از این دست سرایت می‌کند." 
--- 
<div>
<div>
<p style="text-align: justify;">ترکیبات و اصطلاحاتی که با &laquo;مزه&raquo; ساخته می&zwnj;شود و بسیار در گفت و شنودهای روزمره متداول است به آن معنایی فراتر از چهار طعم اصلی یعنی شوری، شیرینی، تلخی و یا ترشی می&zwnj;بخشد؛ &laquo;خوش&zwnj;مزه&raquo;، &laquo;بامزه&raquo;، &laquo;بدمزه&raquo;، &laquo;بی&zwnj;مزه&raquo;، &laquo;مزه دادن&raquo;، &laquo;مزۀ دهن کسی را دانستن&raquo;. مزه حتی در دایرۀ تنگ اصطلاحات آشپزی نمی&zwnj;گنجد و به هر آنچه سروکاری با ذوق دارد همچون روی دلنشین، خط خوش، شعر زیبا و از این دست سرایت می&zwnj;کند.</p>
<p style="text-align: justify;">مزه در غذا و خصوصا غذای ایرانی که بنایش بر اعتدال است، نه امری افزودنی که آشکار شدنی است. تندی، شوری، ترشی یا شیرینی از آنِ مواد غذایی است که پیش از آنکه به مطبخ برسند، مسیر کمال را بر سر شاخه طی کرده&zwnj;اند. طبخ آن فرآیندی است که هر چیز آنچه در دل داشت بیرون می&zwnj;ریزد و مزه&zwnj;ها و رنگهای پنهانی آشکار می&zwnj;شود. اما هر که اندک دستی در آشپزی داشته باشد می&zwnj;داند که افزودن نمک، پیش از طبخ و یا در حین آن از ضروریات است. غرض از آن هم شور کردن غذا نیست بلکه تقویت ذائقه برای درک بهتر طعم&zwnj;هاست. به نظر عجیب می&zwnj;آید ولی معلوم شده که نمک حواس چشایی را تقویت می&zwnj;کند و طعم&zwnj;هایی که از فرط لطافت قابل درک نبود را آشکار می&zwnj;کند. نمک تلخی را پس می&zwnj;راند و موانع درک شیرینی را برطرف می&zwnj;کند.[۱] بی&zwnj;علت نیست که حتی در تهیۀ برخی اقسام نان، کیک و شیرینیجات افزودن اندکی نمک سودمند است. به این موضوع اشاراتی در ادبیات هست:</p>
<p style="text-align: center;">عجایب صورتی شیرین،&nbsp;نمکهای جهان در وی</p>
<p style="text-align: center;">که دیدست ای مسلمانان&nbsp;نمک&nbsp;زیبنده در حلوا (مولوی)</p>
<p style="text-align: center;">نمک دارد لبش در خنده پیوست</p>
<p style="text-align: center;">نمک&nbsp;شیرین نباشد وان او هست (نظامی)</p>
<p style="text-align: center;">خوردن مغزها و تنقلاتی که در جریان بو دادن اندکی شور شده بیشتر مزه می&zwnj;دهد، هنگام خوردن بسیاری از تنقلات ترش نظیر جغالۀ بادام، گوجه&zwnj;سبز و آلبالو همواره کمی نمک روی آن می&zwnj;پاشیم. این خاصیت نمک سبب شده است بسیار باشند چیزهایی که قبل از طبخ مدتی در نمک خوابانده می&zwnj;شوند.</p>
<p style="text-align: center;">وز برای آنکه ماهی بی نمک ندهد مزه&nbsp;<br />ابر و باد اینک نمکها پیش خوان افشانده&zwnj;اند (خاقانی)</p>
<p style="text-align: justify;">غذا هرچقدر که خوب طبخ شده باشد و خوب جا بیافتد اگر نمک نداشته باشد بی&zwnj;مزه جلوه می&zwnj;کند. نمکین بودن لازمۀ دلنشینی هر چیزی هرقدر خوب است. ملاحت، مزه و نمک صفاتی است که قاعده&zwnj;اش از حًسن، نکویی، زیبایی و جمال جداست. ملاحت آدمی را سر ذوق می&zwnj;آورد و او را آمادۀ دریافت می&zwnj;کند. پس در بدایت هر تجربۀ ذوقی، ملاحت به واسطه&zwnj;گری می&zwnj;آید. به مدد آن است که نکویی به آنی زیر زبان مزه می&zwnj;کند و شخص را گرفتار می&zwnj;سازد. زین پس آنچه زیبا بود مرغوب می&zwnj;شود، آنکه خوش&zwnj;رو بود معشوق می&zwnj;شود، آنچه خوش&zwnj;طعم بود خواستنی می&zwnj;شود. ملاحت آنکه بازیگوشانه به تماشا آمده بود را تبدیل به مخاطب می&zwnj;کند و از قیس، مجنون می&zwnj;سازد.&nbsp;</p>
</div>
</div>
<div style="text-align: justify;">۱. https://www.finecooking.com/article/salt-makes-everything-taste-better</div>