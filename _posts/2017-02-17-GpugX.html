--- 
title: "دانشمندان قاجاری و دبیران ساسانی" 
authors: danaeifar 
types: blog 
tags: دانشمندان قاجاری,دبیران ساسانی,قاجاریه,ساسانیان,دانشمندان,آسمانه,مطالعات معماری ایران,تاریخ معماری,مطهره دانایی‌فر 
featured: false
featureImg: "/assets/img/posts/GpugX.jpg" 
slug: GpugX 
gallery: 
- image_path: "/assets/img/posts/GpugX.jpg" 
  title: "دانشمندان قاجاری و دبیران ساسانی" 
- image_path: "/assets/img/posts/GpugX-1.jpg" 
  title: "میرزا عبدالغفار خان نجم‌الملک" 
- image_path: "/assets/img/posts/GpugX-2.jpg" 
  title: "نقشۀ دارالخلافۀ ناصری طهران ۱۳۰۹" 
- image_path: "/assets/img/posts/GpugX-3.jpg" 
  title: "نقشۀ اراضی محمره ۱۲۹۹" 
 
excerpt: "میرزا عبدالغفار از تحصیل‌کردگان و آموزگاران دارالفنون بود که بر بسیاری از علوم قدیم و به‌ویژه ریاضیات تسلط داشت. علوم قدیم (مخصوصاً ریاضیات و هیئت) را از پدرش  ملاعلی محمد اصفهانی آموخت که دانشمندی بزرگ بود و ملقب به غیاث‌الدین جمشید ثانی." 
--- 
<div>
<div>
<p style="text-align: justify;">به نام خدا</p>
<br />
<p style="text-align: justify;">میرزا عبدالغفار از تحصیل&zwnj;کردگان و آموزگاران دارالفنون بود که بر بسیاری از علوم قدیم و به&zwnj;ویژه ریاضیات تسلط داشت. علوم قدیم (مخصوصاً ریاضیات و هیئت) را از پدرش &nbsp;ملاعلی محمد اصفهانی آموخت که دانشمندی بزرگ بود و ملقب به غیاث&zwnj;الدین جمشید ثانی. عبدالغفار در بیست سالگی معلم ریاضی دارالفنون شد و به سمت &laquo;معلم کل علوم ریاضی&raquo; دارالفنون رسید. ناصرالدین شاه که شخصاً چندی نزد وی شاگردی کرده بود به پاس زحمات او در دارالفنون در مراسم امتحان محصلان سال ۱۲۹۷ نشان و حمایل سرتیب دومی را به او اعطا کرد.</p>
<br />
<p style="text-align: justify;">&nbsp; &nbsp; &nbsp;عبدالغفار در کار استخراج تقویم نیز دست داشت و به مناسبت استخراج تقویم سال&zwnj;های ۱۲۸۹ تا ۱۳۳۷ ق ملقب به نجم&zwnj;المُلک و سپس نجم&zwnj;الدوله شد۱. آشناترین یادگار عبدالغفار برای ما تعبیر &laquo;سالِ هجری شمسی&raquo; به جای &laquo;سال جلالی&raquo; است که برای نخستین بار بر حاشیۀ صفحات تقویم فارسی سال ۸۰۸ جلالی نوشت و تقویمی اختراع کرد که اساسش حرکت خورشید و مبدأ آن هجرت پیامبر (ص) بود. تقویم ابداعی او با نام تقویم هجری شمسی برجی با اندکی تعدیل و تغییر عنوان ماه&zwnj;ها تبدیل به&nbsp;تقویم هجری شمسی امروزی ما شد.</p>
<br />
<p style="text-align: justify;">&nbsp; &nbsp; &nbsp;آثار ترجمه و تألیفی عبدالغفار در موضوع ریاضی و هندسه و هيئت و جغرافیا و ... به حدود بیست جلد می&zwnj;رسد. برخی از آثار او چاپ شده و به دست ما رسیده است و برخی را فقط از یادداشتی که او خود در معرفی آثارش نوشته می&zwnj;شناسیم. به این شرح: &laquo;بدایة &zwnj;الهندسه، بداية&zwnj; الحساب، کفایة &zwnj;الحساب به انضمام مثلثات مستقمیة الخطوط، کفاية&zwnj; الهندسه، بدائة&zwnj; النجوم در علم هئیت جدید، بدائة&zwnj; الجبر، کفایة &zwnj;الجغرافیا، نقشۀ جغرافیا با شرح آن، قلعه&zwnj;سازی فوری و دائمی، راه&zwnj;سازی و پل&zwnj;سازی&raquo;.۲</p>
<br />
<p style="text-align: justify;">&nbsp; &nbsp; &nbsp;نجم&zwnj;الدوله با تخصصی که در علم هندسه و جغرافیا و توانایی&zwnj;ای که در نقشه&zwnj;کشی داشت چند مأموریت مهم از دربار یافت. نخستین آن سرشماری جمعیت دارالخلافۀ طهران در سال ۱۲۸۴ق بود که به کمک هشت تن از شاگردانش آن را به انجام رسانید و آن را در قالب رسالۀ &laquo;تشخیص نفوس دارالخلافه&raquo;۳&nbsp;به اعتضاد&zwnj;السلطنه تقدیم کرد.۴&nbsp;پس از آن او به همراه مدیر دارالفنون مأمور ترسیم نقشۀ اراضی جدید شهر تهران شد که حاصل آن نقشۀ معروف دارالخلافۀ ناصری است. این نقشه پس از ۲۳ سال تکمیل و تصحیح به سال ۱۳۰۹ تقدیم پادشاه شد.۵&nbsp;مأموریت ویژۀ دیگر او بازدید از سد اهواز (سد ناصری) برای برآورد هزینه و امکان تعمیر بند شکستۀ آن بود که در سال ۱۲۹۹ق انجام گرفت و چهار نقشه از خوزستان و سفرنامه و دفترچۀ دستورالعمل از رهاوردهای این مأموریت است. هفت سال پس از این مأموریت در سال ۱۳۰۶ موظف شد تا سد اهواز را تعمیر و دوباره &nbsp;برپا کند. اما با اختلاف&zwnj;هایی که با والی وقت خوزستان، حسینقلی خان نظام&zwnj;السلطنه مافی، پیدا کرد کاری از پیش نبرد.</p>
<br />
<p style="text-align: justify;">&nbsp; &nbsp; &nbsp;کارنامۀ علمی عبدالغفار از استادی در علوم مختلف مثل نجوم و هندسه و ریاضی و جغرافیا و مأموریت&zwnj;های اجرایی مانند سرشماری و مساحی و تعمیر پل اندکی عجیب به نظر می&zwnj;رسد. این اعجاب از اینجاست که امروز هریک از علوم نجوم و هندسه و ریاضی و جغرافیا را علومی مجزا از هم می&zwnj;پنداریم و کسانی را که در همۀ این علوم دست داشته باشند کمتر می&zwnj;شناسیم. از طرف دیگر توقع نداریم عالم به این علوم دست به مأموریت&zwnj;های میدانی بزند و مأمور سرشماری یا مساحی یا تعمیر پلی شود. اما نظیر این درهم&zwnj;تنیدگی علوم و پیوستگی علم و عمل در متون سده&zwnj;های نخست کم نیست و بلکه امری رایج به نظر می&zwnj;آید. قدیم&zwnj;ترین نمونۀ این امر سخنی است از ابن&zwnj;قُتَیبه (۲۱۳- ۲۷۶) که از ویژگی&zwnj;های دبیران دورۀ ساسانیان حکایت می&zwnj;کند و به نحو سلبی می&zwnj;گوید که دبیران شایسته چه علومی باید بدانند:</p>
<br />
<p style="text-align: justify;">پارسیان پیوسته گویند: آن که در انداختن آب به جوی&zwnj;ها، حفر قنوات، مسدود کردن چاه&zwnj;&zwnj;های معطله؛ و در دگرگونی طول ایام که افزوده و کاسته گردد، تحول شمس، مطلع کواکب و منازل قمر از هلال تا بدر، و منازل مابعد آن؛ و در اوزان معمول؛ و در اندازه اشکال مثلث و مربع و کثیر&zwnj;الاضلاع؛ و در احداث پل و آبراه، اسباب حفر و چرخ آبی؛ و در اجناسی که اصناف صنعتگران به کار برند، و ظرایف محاسبات مالیه عالم نباشد، اینچنین کس را دبیری نه چندان شایسته باید شمرد.۶</p>
<br />
<p style="text-align: justify;">&nbsp; &nbsp; اعجاب از پیوستگی علوم با هم و نسبت علم و عمل در دبیران نام&zwnj;برده در متون سده&zwnj;های نخست را می&zwnj;شود با دوری زمانه&zwnj;شان از ما و فاصله&zwnj;ای هزار ساله توجیه می&zwnj;کرد. اما وجود دانشمندانی چون عبدالغفار با نزدیکی&zwnj;ای به اندازۀ حدود صد سال این توجیه را ناموجه می&zwnj;کند.</p>
<br />
<p style="text-align: justify;"><strong>پی&zwnj;نوشت</strong></p>
<br />
<p style="text-align: justify;">۱. دبیرسیاقی، سید محمد. نجم&zwnj;الدوله دانشمندی جامع علوم و فنون قدیم و جدید. در&nbsp;زندگی&zwnj;نامه و خدمات علمی و فرهنگی استاد میرزا عبدالغفارخان نجم&zwnj;الملک. تهران: انجمن آثار و مفاخر فرهنگی، ص ۵۰.<br />۲.&nbsp;عبدالغفار در پایان جلد اول کشکول شیخ بهایی به گلایه از سرقت آثارش فهرستی از آثار تألیفی و در دست تألیفش را ذکر کرده و محمد باقری در مقاله&zwnj;ای با عنوان &laquo;حکایت عبدالغفار از سرقت آثارش&raquo; این نوشته را منتشر کرده است با این مشخصات: محمد باقری، محمد. &laquo;حکایت عبدالغفار از سرقت آثارش&raquo;. در&nbsp;گزارش میراث. ضمیمۀ ش۲، ۱۳۹۱، ص ۱۴- ۱۵.<br />۳. رسالۀ &laquo;تشخیص نفوس درالخلافه&raquo; در کتاب&nbsp;زندگی&zwnj;نامه و خدمات علمی و فرهنگی استاد میرزا عبدالغفار خان نجم&zwnj;الملک&nbsp;درصفحات ۹۳ تا ۱۴۰ قرار دارد.<br />۴.&nbsp;جلالی، نادره. خدمات نجم&zwnj;الدوله در عهد ناصری. در&nbsp;&nbsp;زندگی&zwnj;نامه و خدمات علمی و فرهنگی استاد میرزا عبدالغفارخان نجم&zwnj;الملک. تهران: انجمن آثار و مفاخر فرهنگی، ۱۳۸۵، ص ۶۹- ۷۰.<br />۵. همان، ص ۷۱- ۷۲.</p>
<p style="text-align: justify;">۶. &nbsp;&laquo;من لم یکن عاملاً بإجراء المیاه و حَفر فُرَضِ المشارب، و رَدْم المهاوی، و مجاری الأیان فی الزیادة و النقص، و دَوَران الشمس، و مطالع النجوم، و حال القمر فی استهلاله و أفعاله، و وزن الموازین، و ذَرْع المثلث و المربَّع و المختلف الزوایا، و نصب القناطر و الجسور و الدّوالی و النَّواعیر علی المیاه، و حال أدوات الصُّنَّاع و دقائق الحساب؛ کان ناقصاً فی حال کتابته&raquo;. (ابن قتیبه،&nbsp;ادب الکاتب، ص ۱۰)</p>
<p style="text-align: justify;">&nbsp;</p>
</div>
</div>