--- 
title: "ترس‌نامۀ حافظ" 
authors: saboori 
types: blog 
tags: حافظ,نگار صبوری,آسمانه,مطالعات معماری ایران,تاریخ معماری,ترس,شهر,فرهنگ 
featured: false
slug: AMquc 
excerpt: "فرهنگ‌ها در کنارِ بخش‌های روشن و زیبا بخشی تاریک هم دارند که در متونِ‌ دینی و اشعار و نقاشی‌هایشان آشکار می‌شود. منظور از این بخشِ تاریک ویرانی‌ و نادانی و زشتی است. بخشِ تاریکِ فرهنگ کمتر موضوعِ سخن بوده است، با اینکه همواره در آثارِ‌ هنری حضور داشته‌ است. شاعران و هنرمندان برایِ‌ ساختنِ تصویرهای ژرف نیازمندِ سایه‌های این بخشِ تاریک بوده‌اند. در این مقاله به بخشِ تاریکِ دیوانِ حافظ می‌پردازیم؛ پرهیزها و گریزهایِ حافظ و چیزهایی که از آن می‌ترسد و می‌ترساند." 
--- 
<div>
<div style="text-align: justify;">به نام خدا<br />فرهنگ&zwnj;ها در کنارِ بخش&zwnj;های روشن و زیبا بخشی تاریک هم دارند که در متونِ&zwnj; دینی و اشعار و نقاشی&zwnj;هایشان آشکار می&zwnj;شود. منظور از این بخشِ تاریک ویرانی&zwnj; و نادانی و زشتی است. بخشِ تاریکِ فرهنگ کمتر موضوعِ سخن بوده است، با اینکه همواره در آثارِ&zwnj; هنری حضور داشته&zwnj; است. شاعران و هنرمندان برایِ&zwnj; ساختنِ تصویرهای ژرف نیازمندِ سایه&zwnj;های این بخشِ تاریک بوده&zwnj;اند. در این مقاله به بخشِ تاریکِ دیوانِ حافظ می&zwnj;پردازیم؛ پرهیزها و گریزهایِ حافظ و چیزهایی که از آن می&zwnj;ترسد و می&zwnj;ترساند.<br />حافظ از چه می&zwnj;گریزد؟ از چه می&zwnj;پرهیزد؟ ترسِ&zwnj; حافظ چیست؟ مقصود روانشناسیِ شخصِ حافظ نیست، چه بسا حافظ خود از بسیاری از اینها نمی&zwnj;هراسیده، مقصود بررسی هراس در حافظۀ ایرانی است؛ بیم&zwnj;هایی که سالیانِ&zwnj; سال در نظرِ ایرانیان معنا داشته است. البته ممکن است این ترس&zwnj;ها در فرهنگ&zwnj;های دیگر هم معنا داشته باشد.<br />در این راه به عباراتی می&zwnj;پردازیم که حافظ برای بیانِ ترس&zwnj;هایِ خود و ترساندن و هشیار کردنِ خواننده از آنها بهره جسته است. مصراعِ مشهورِ &laquo;شبِ تاریک و بیمِ موج و گردابی چنین هایل&raquo; فضایی از ترس و هول ترسیم می&zwnj;کند. این فضا حاصلِ حضور و هم&zwnj;نشینیِ هولناکِ کلماتی هراس&zwnj;انگیز است. عبارتِ &laquo;هش دار&raquo; در &laquo;هش دار که گر وسوسۀ عقل کنی گوش&raquo; خواننده را متوجه خطری می&zwnj;کند. بنا بر این یکی از راه&zwnj;های دنبال کردنِ بیم&zwnj;ها جستجویِ عباراتِ هشداردهنده و برحذردارنده است. در این میان، حافظ از یاری&zwnj;دهندگان و پناهگاه&zwnj;ها نیز سخن گفته است. این سخنان هم بر بیم&zwnj;ها و خوف&zwnj;هایِ حافظ دلالت دارد و هم برایِ گریختن از آنها راهی پیش&zwnj;روی می&zwnj;گذارد: &laquo;تا به میخانه پناه از همه آفات بریم&raquo;.<br />می&zwnj;توان ترس&zwnj;هایِ حافظ را چهار دسته کرد. نخست ترس از خویشتن است که انسانی&zwnj;ترینِ ترس&zwnj;هاست. بیشتر ترس&zwnj;هایِ حافظ در همین دسته می&zwnj;گنجد مانندِ ترس از واماندن و جداماندن. دوم ترس&zwnj;هایی با منشا غیبی است مانندِ ترس از روزِ جزا و هراس از بخت و قضا. ترسِ دیگرِ حافظ ریشه در حضورِ دیگران دارد مانندِ ترس از محتسب یا ترس از بدنامی. آخرین دسته ترس&zwnj;هایی بر محورِ جهان است؛ هراس از بخشی از جهان مانندِ ترس از دریا و بیابان.&nbsp;<br />تاکنون از زیباییِ دیوان حافظ سخن&zwnj;ها گفته&zwnj;اند، اینجا سخن از جلال و عظمت است؛ عظمت&zwnj;هایی هولناک و ترس&zwnj;آور. نسبت دادنِ عظمت به طبیعت کارِ ذهنِ آدمی است وگرنه بی وجودِ آدمی دریا و بیابان چنین ویژگی&zwnj;ای ندارد. همچنین است عظیم دانستنِ مفاهیمِ ذهنی&zwnj;ای چون عشق و غم. انسان عظمت را در مقایسه با حدواندازۀ خود تعریف کرده است. این مقایسه به دو صورت در دیوانِ حافظ آمده است: نخست حقارتِ آدمی در برابرِ عظمت&zwnj;ِ هستی و دیگر حقارتِ دنیا در برابرِ عظمتِ آدمی.<br />در دیوانِ حافظ نمی&zwnj;توان ترس را از حالاتی مانندِ بی&zwnj;میلی و انزجار و غم و ناامیدی جدا کرد. به بیان دیگر ترسِ حافظ ترسِ خشک&zwnj;و&zwnj;خالی نیست. با ترس&zwnj;های موجود در تصاویرِ هول&zwnj;آورِ مرسوم تفاوت دارد. به عبارتی مقصودِ حافظ ترساندنِ مخاطب با فنون و ابزارهایی چون خون و مرگ و سرهای بریده نیست. گویا حافظ خود غرقۀ این ماجرای ترس و پرهیز و گریز است و می&zwnj;کوشد به یاری&zwnj; زبان شرح آن حالِ&zwnj; ناشناخته را بیان کند؛ شرحِ حالِ&zwnj; غریبِ آدمی در جهان.<br />گر تیغ بارد در کویِ آن ماه<br />گردن نهادیم الحکمُ لله<br />&nbsp;<br />ادامه دارد</div>
<p style="text-align: justify;">&nbsp;</p>
</div>