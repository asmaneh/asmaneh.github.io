--- 
title: "آثار ایرانشهر [۳] (امام‌زاده داوود خرقه، فیروزآباد ـ فراشبند)" 
authors: tahmasbi 
types: blog 
featured: false
featureImg: "/assets/img/posts/JrWWN.jfif" 
slug: JrWWN 
gallery: 
- image_path: "/assets/img/posts/JrWWN.jfif" 
  title: "آثار ایرانشهر [۳] (امام‌زاده داوود خرقه، فیروزآباد ـ فراشبند)" 
- image_path: "/assets/img/posts/JrWWN-1.jfif" 
  title: "" 
- image_path: "/assets/img/posts/JrWWN-2.jfif" 
  title: "" 
- image_path: "/assets/img/posts/JrWWN-3.jfif" 
  title: "" 
- image_path: "/assets/img/posts/JrWWN-4.jfif" 
  title: "" 
 
--- 
<p>حدودِ بیست کیلومتر که از جادۀ کوهستانی فیروزآباد به سوی فراشبند پیش برویم، در دره&zwnj;ای خرّم، بقعه&zwnj;ای چشم&zwnj;نواز از سنگ و گچ می&zwnj;بینیم. بنا را &laquo;امام&zwnj;زاده داوود خرقه&raquo; می&zwnj;نامند و روستایی نیز به همین نام در کنارش شکل گرفته که اکنون به سبب گذرِ جوی آب و سایه&zwnj;سار بودنِ درختان کنارش، تفرجگاه شده است. بقعه در محوطه&zwnj;ای محصور و نیمه&zwnj;ویران قرار گرفته است و در نزدیکی ورودیِ آن سنگ قبرهایی، که قدمت برخی از آنها به قرن هشتم هجری می&zwnj;رسد، به چشم می&zwnj;خورد.</p>
<p>بنا در سه اشکوب ساخته شده که هندسۀ اشکوب یکم و دوم چهارگوش و سومی هشت و نیم هشت است. فضای اصلی مقبره چلیپایی است و حجره&zwnj;هایی دور تا دور آن بوده. در طبقۀ بالایی نیز ویرانه&zwnj;های فضاهایی هنوز دیده می&zwnj;شود. گنبدِ مرمت&zwnj;شده بر فراز بالاترین طبقه با چهار فیلپوش قرار گرفته و از درون دارای تزئینات رسمی&zwnj;بندی ساده&zwnj;ای است. برخی گفته&zwnj;اند که این امام&zwnj;زاده روی چهارطاقی ساسانی ساخته شده که قضاوتی شتاب&zwnj;زده به نظر می&zwnj;رسد، حتی اگر به راستی چنین باشد. استدلال آنان معمولاً بر پایۀ مصالح ساختمانی و صورت چلیپایی طرح این گونه بناها است، در حالی&zwnj;که مصالح و شیوۀ ساختمانیِ به&zwnj;کار رفته، مطابق سنت&zwnj; معماری منطقه بوده و طرح بنا شبیهِ بسیاری از بناهای مقدس ایران است. قدمت اثر در کتاب&nbsp;بررسی باستان&zwnj;شناسی فیروزآباد، قرن هفتم هجری ذکر شده، اما در&nbsp;دانشنامۀ آثار تاریخی فارس، به صفویان نسبت داده شده است. گویا علت این&zwnj;که بنا را به این نام خوانده&zwnj;اند، این است که شیخ ابواسحق کازرونی خرقۀ خود را به سید داوود فهلوی، یکی از مریدان خود که در اینجا دفن شده، بخشیده است. در پایان، باید گفت که این بنا یکی از ده&zwnj;ها اثرِ بسیار مهمی است که در نقاط مختلف ایران وجود دارند و در تاریخ&zwnj;نامه&zwnj;ها و پژوهش&zwnj;های معماری نادیده گرفته می&zwnj;شوند.</p>