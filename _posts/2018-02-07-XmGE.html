--- 
title: "مورخ و واقعیات او" 
authors: tavanaei 
types: blog 
featured: false
slug: XmGE 
--- 
<p>یادداشتی به بهانۀ &laquo;پرسش از حقیقت در تاریخ&raquo; در برنامۀ کتاب&zwnj;باز، پخش&zwnj;شده از شبکۀ نسیم، در تاریخ ۱۷ بهمن ۹۶</p>
<p>به دعوت حسین دهباشی، شاید پس از ماه&zwnj;ها، تلویزیون خانۀ ما روشن شد. حسین دهباشی، مورخ و مستندساز، مهمان برنامه&zwnj;ای بود به نام کتاب&zwnj;باز. آن طور که از ظاهر برنامه و توضیح سروش صحت، مجری برنامه، بر می&zwnj;آمد، قصد برنامۀ کتاب&zwnj;باز آشنا کردن مردم با نویسندگان و آشتی دادن آنها با کتاب است و مخاطبش عموم مردم&zwnj;اند.</p>
<p>بخش اول گفتگو بهانۀ نوشتن این یادداشت&zwnj; شد. سروش صحت جایی در ابتدای برنامه پرسید که چه طور می&zwnj;توانیم به تاریخ استناد کنیم در حالی که در تجربۀ شخصی می&zwnj;بینیم که وقتی کسی خاطره&zwnj;ای را با فاصلۀ زمانی برای ما مجدد تعریف می&zwnj;کند، روایت او در مقایسه با دفعۀ اولی که خاطره را تعریف کرده در جزئیات تفاوت دارد. حسین دهباشی پاسخ داد که باید به منابع درجه اول رجوع کنیم و بعد سروش صحت با هوشمندی گفت حتی منابع درجۀ اول هم معتبر نیست، چون موضع&zwnj;گیری&zwnj;های راوی در آن مؤثر است، این اثر ممکن است خودآگاه باشد یا ناخودآگاه. اینجا حسین دهباشی از مثالی استفاده کرد برای بیان دشواری یافتن حقیقت در تاریخ: پیدا کردن مورچۀ سیاه بر سنگی سیاه در دل شب، و در ادامه گفت یافتن حقیقت در وقایع تاریخی بسیار دشوار است.</p>
<p>پرسش اینجاست: حقیقت در واقعۀ تاریخی چیست؟</p>
<p>فرض کنید من و آقایان حسین دهباشی و سروش صحت و سایر دست&zwnj;اندرکاران این برنامه یکدیگر را می&zwnj;شناسیم و پیش از شروع فیلم&zwnj;برداری در استودیو حاضر بودیم و گفتگو می&zwnj;کردیم. لیوانی روی زمین شکسته است. خانم الف وارد می&zwnj;شود و از ما می&zwnj;پرسد لیوان چرا شکسته است؟ خانم الف جویای حقیقت شکستن لیوان است و من و آقای دهباشی هر دو قصد داریم به ایشان راست بگوییم و فریبشان ندهیم. آقای دهباشی، احتمالا با کمی شرمندگی، می&zwnj;گوید من و آقای صحت گرم صحبت بودیم و من حواسم به لیوان روی میز نبود، دستم به لیوان خورد و لیوان به زمین افتاد و شکست و از بیان این توضیح واضح هم صرف نظر می&zwnj;کنند که جاذبۀ زمین سبب می&zwnj;شود اجسام به سمت زمین کشیده شوند و جنس مولکول&zwnj;های لیوان طوری است که در اثر ضربه از هم گسیخته می&zwnj;شود و به این پدیدۀ طبیعی شکستن می&zwnj;گوییم.</p>
<p>پس از شنیدن توضیح آقای دهباشی، من در پاسخ به خانم الف می&zwnj;گویم، آقای ب را که می&zwnj;شناسی، شورچشم است. دیروز گفت چه لیوان&zwnj;های قشنگی خریدید، از هرچه خوشش بیاید نیست و نابود می&zwnj;شود.</p>
<p>هم من و هم آقای دهباشی در صحنه حضور داشتیم و لیوان جلوی ما شکسته است، هر دوی ما راستش را به خانم الف گفتیم. روایت آقای دهباشی از شکستن لیوان حقیقت دارد یا روایت من؟ حقیقت کجای روایت تاریخی ایستاده است؟ کجای این تاریکی باید دنبال مورچۀ سیاه بگردیم؟</p>
<p>ممکن است جستجوی حقیقت توسط خانم الف به چند شیوه ادامه پیدا کند:</p>
<p>احتمال اول: خانم الف رو به من می&zwnj;کنند که این مزخرفات چیست که بهم می&zwnj;بافی. ناسلامتی شما درس&zwnj;خوانده&zwnj;ای، قرن بیست&zwnj;ویکم است. این خرافات را در دانشکدۀ معماری درس می&zwnj;دهند؟ شورچشمی کدام است!</p>
<p>احتمال دوم: خانم الف رو به آقای دهباشی می&zwnj;کنند و می&zwnj;گویند ناراحت نباشید، توانایی راست می&zwnj;گوید، ب شورچشم است و مقصر شما نیستید. شما هم نبودید این لیوان یک جور دیگری می&zwnj;شکست، فدای سرتان. خدا بلای ب را از سر ما دور کند.</p>
<p>حقیقت کجاست؟ واقعاً چه اتفاقی افتاده است؟ چرا لیوان شکسته است؟</p>
<p>به دغدغۀ ذهنی اغلب خوانندگان این یادداشت برگردیم: چگونه دیر سن&zwnj;دنی درست در سال ۱۱۴۴م تغییر کرد و چرا در آن زمان و نه قبل و بعد از آن این تغییر ممکن شد؟ چرا مغولان به ایران حمله کردند؟ چرا کریم پیرنیا پس از رها کردن مدرسۀ معماری، به مدرسۀ معماری بازگشت و تاریخ معماری تدریس کرد؟ چه سازوکاری ساخت پل طبیعت را ممکن کرد؟ حقیقت کجای این سنگ سیاه در این شب تاریک می&zwnj;خزد؟</p>
<p>برگردیم به داستان من و آقای دهباشی و لیوان شکسته. اگر خانم الف مثل من به شورچشمی اعتقاد داشته باشد، پرسش بعدی او احتمالا دربارۀ شواهد دیگری است که شورچشمی آقای ب را تأیید کند، مثلا می&zwnj;پرسد از آن تابلوی دم در که در روز برفی افتاد و شکست هم ب تعریف کرده بود و من با تأسف سرم را تکان خواهم داد. جستجوی حقیقت شکستن لیوان با یافتن شواهد شورچشمی آقای ب ادامه پیدا می&zwnj;کند. اگر خانم الف به شورچشمی اعتقاد نداشته باشد، بعد از توبیخ من، پرسش بعدی می&zwnj;تواند از موضوع گفتگویی باشد که بین آقای صحت و آقای دهباشی جریان داشته که سبب حواس&zwnj;پرتی آقای دهباشی شده است.</p>
<p>از اینجاست که سیر روایت&zwnj;های تاریخی صحیح و در عین حال متفاوت از هم جدا می&zwnj;شود، از آنچه مورخ درست و گفتنی می&zwnj;پندارد. روایت&zwnj;هایی که اختلافشان در سال تغییر سن&zwnj;دنی یا نام معماری نیست که نقشه&zwnj;های پل طبیعت را امضا کرده است. روایت&zwnj;هایی که در مبانی با هم اختلاف دارند و اختلاف در مبانی پرسش&zwnj;های مختلفی را پیش روی مورخ گذاشته است و نتیجتاً از سندهای واحد و معتبر تفسیرهای مختلفی را ممکن کرده است، تفسیرهای صحیح که مبانی مختلفی دارند. تاریخ معماری&zwnj;ای که معمار را هنرمندی می&zwnj;داند که قابله&zwnj;وار روح زمانه را در اثرش متجلی کرده است با تاریخ معماری&zwnj;ای که معمار را جزوی از سازوکار اجتماعی می&zwnj;داند که اثر معماری را تولید می&zwnj;کند، یک&zwnj;سره متفاوت است. بزنگاه حقیقت در تاریخ و در تاریخ معماری اینجاست: کیستی انسان و چگونگی اثرش در عالم.</p>
<p>روایت&zwnj;های تاریخی از منظرهای مختلف وضع فعلیمان را به ما می&zwnj;شناسانند. هر کدام عالم زمانمند و مکانمند و عوامل مؤثر بر آن را در حیطۀ موضوعی که برگزیده&zwnj;اند به ما معرفی کرده&zwnj;اند و ما را در نسبتی قرار می&zwnj;دهند با مرتبه&zwnj;ای از عالمی که در آن واقعیم؛ مرتبۀ مکانمند و زمانمند عالم. روایت&zwnj;های تاریخ در پی شناساندن انسان&zwnj; و امکانات اویند. این فهم&zwnj;های متفاوت و گاهی متناقض از رخدادهای گذشته را نباید بازی با کلمات و &laquo;انگور&raquo; یا &laquo;عنب&raquo; نامیدن شی&zwnj;ای واحد دانست. هر فهم مسئولیت&zwnj;ها و تبعات خاص خود را در پی دارد. دیر سن&zwnj;دنی در ۱۱۴۴م تغییر کرد؛ اینکه این تغییر را چه بفهمیم و آن را شاهد یا علت چه بدانیم در حالتی اغراق&zwnj;آمیز شبیه به فهم&zwnj;های ممکن از واقعۀ اژدها شدن عصای موسی(ع) است. اژدها شدن عصا واقعه&zwnj;ای است که رخ داده و تغییرناپذیر است، اگر آن را معجزه بدانیم مسئولیت&zwnj;ها و تکالیف خاصی را متوجه خود می&zwnj;دانیم و اگر آن را سحر بدانیم مسئولیت&zwnj;ها و تکالیفی دیگر. در اینکه هر رویداد را بر چه مبنایی تفسیر کنیم و آن را چگونه بفهمیم آزاد و مختاریم؛ ولی در پذیرش مسئولیت&zwnj;ها و تبعات ناشی از شناختمان مجبوریم و بی&zwnj;اختیار؛ و هر راهی را پایانی است مقدر.</p>
<p>حقیقت اینجاست، نه در آنچه گذشته است.</p>
<p>*نام یادداشت، مورخ و واقعیات او، برگرفته از عنوان فصل اول کتاب&nbsp;تاریخ چیست؟، نوشتۀ ئی. ایچ. کار است.</p>