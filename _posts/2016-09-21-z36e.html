--- 
title: "۶۷. تلقی از معماری در ایران در آینۀ نشریات معماری برهۀ اول دورۀ پهلوی دوم| زهرا میرزایی" 
authors: asmaneh 
types: research 
featured: false
slug: z36e 
--- 
<p>در دورۀ پهلوی با بازگشت معماران تحصیل&zwnj;کردۀ فرنگ&zwnj;رفته، ورود معماران فرنگی و سیاست&zwnj;های نوگرایانۀ حکومتْ معماری شکل جدیدی به خود گرفت. صورت و سیرت نو شدۀ معماری در آن دوران با تلقی جدیدی از معماری همراه بود که برای فهم آن می&zwnj;توان به سراغ متون و منابع مکتوب آن زمان رفت. یکی از منابع متنی نوظهور در آن دوره نشریه&zwnj;های معماری است که برای اولین بار در سال ۱۳۲۵ به چاپ رسید. این نشریه&zwnj;ها برای معماران و صاحب&zwnj;نظران معماری فرصتی فراهم کرد تا از این طریق دربارۀ معماری و مسائل آن سخن بگویند.</p>
<p>در این تحقیق، زهرا میرزایی، در پی فهم تلقی معماران از معماری در برهۀ اولِ دورۀ پهلوی دوم است. بدین منظور می&zwnj;کوشد، با بررسی و تحلیل سه نشریۀ معماری منتشر شده در این بازۀ زمانی- آرشیتکت، بانک ساختمانی و معماری نوین- وجوه مختلفِ تلقی&zwnj;ِ معماران از معماری، نسبت آنها با هم و تحول آن را دریابد. این تحقیق سه فصل دارد. در فصل اول، &laquo;آرشیتکت شویم&raquo;، تلقی صاحب&zwnj;نظران از معماری، معمارِ قدیمی و آرشیتکت، که مورد توجه نویسندگان مجلۀ آرشیتکت است، را بررسی می&zwnj;کند. در فصل دوم، &laquo;ساختمان خانه&zwnj;ها&raquo;، بر اساس نشریۀ بانک ساختمانی تلقی جدید از معماری کردن، ساختن و ساختمانِ خانه&zwnj;ها و مدرسه&zwnj;ها را شرح می&zwnj;دهد. در فصل سوم، &laquo;در دنیای نوین&raquo;، تلقی نویسندگانِ نشریۀ معماری نوین از معماری را روشن می&zwnj;کند. در پایان نیز سیر تحول این تلقی&zwnj;ها را&nbsp; با تکیه بر وجوه اشتراک و افتراق آنها مانند رابطۀ معماری با زمان، وجه علمی معماری و ساختمان خانه&zwnj;ها در مؤخره شرح می&zwnj;دهد.&nbsp;</p>
<p><strong>میرزایی، زهرا. &laquo;تلقی از معماری در ایران در آینۀ نشریات معماری برهۀ اول دورۀ پهلوی دوم&raquo;. پایان&zwnj;نامۀ کارشناسی&zwnj;ارشد مطالعات معماری ایران. استاد راهنما: دکتر زهرا اهری. تهران: دانشگاه شهید بهشتی، شهریور۱۳۹۵.</strong></p>