--- 
title: "معماری زندگی خصوصی، خانه‌ها و ذهنیت‌ها (۱)" 
authors: msoltani 
types: blog 
featured: false
slug: vinB 
--- 
<p dir="ltr">Monique Eleb, Anne Debarre-Blanchard, Anne Debarre. ARCHITECTURES DE LA VIE PRIVEE. Maisons et mentalit&eacute;s, XVII&egrave;me-XIX&egrave;me si&egrave;cles.</p>
<p>&nbsp;</p>
<p dir="rtl">کتاب&nbsp;معماری زندگی خصوصی، خانه&zwnj;ها و ذهنیت&zwnj;ها قرون هفده تا نوزده&nbsp;از معدود مکتوبات تاریخ معماری است که با رویکرد تاریخ ذهنیت به موضوع مطالعه&zwnj;اش پرداخته است. نویسندگان فرانسوی این کتاب مونیک الب و آنه دبار، آن را به زبان فرانسوی تالیف و از طریق انتشارات Hazan پاریس در سال ۱۹۹۹ منتشر کردند. پس از پیشگفتار و مقدمه، کتاب از دو بخش اصلی و بخش نتیجه&lrm;&zwnj;گیری تشکیل شده است. عنوان بخش اول &laquo;توزیع فضایی، اسباب و کاربردها&raquo; است و از شش قسمت &laquo;بی&zwnj;قاعدگی و تطبیق&zwnj;پذیری در قرون شانزده و هفده&raquo;، &laquo;دانش کاربرد و آسایش از طریق هنر توزیع فضایی در قرن بیستم&raquo;، &laquo;بازتولید&zwnj;ها و انتقال&zwnj;ها، آغاز قرن نوزدهم&raquo;، &laquo;تغییرشکل&zwnj;ها و ظهور مدلها، در نیمه دون قرن نوزدهم&raquo;، &laquo;خانه کارگر&raquo; و &laquo;گونه&zwnj;ها و مدل&zwnj;ها&raquo; تشکیل شده است. نویسندگان در این قسمت&zwnj;ها با برجسته کردن مباحثی از&nbsp; معماری خانه&zwnj;های پاریسی در قرون شانزدهم تا بیستم با رویکردی که چندان با رویکرد تاریخ ذهنیت مرتبط نیست و همچنین از طریق مطالعه پلانها و تصاویر آن خانه&zwnj;ها به شیوه&zwnj;ای معمول و متداول، زمینه را برای بیان مباحث بخش دوم کتاب فراهم کرده&zwnj;اند. بخش دوم با عنوان کلی &laquo; تکامل ذهنیت&zwnj;ها و احساسات و تاثیر آن&lrm;&zwnj;ها بر توزیع فضایی&raquo; آغاز شده است. این بخش هم شامل ۷ قسمت فرعی با عناوین &laquo; گزارش از بنا و بناهای اطراف&raquo;، &laquo;نظافت و اخلاق&raquo;، &laquo;فرآیند تمدن، کنار گذاشتن بعضی از رفتارها از عرصه&not;ی زندگی عمومی&raquo;، &laquo;ساختار خانواده و خانه&raquo;، &laquo;جایگاه مردان، جایگاه زنان&raquo;، &laquo;والدین- کودکان&raquo;، &laquo;روابط ارباب- پیش&zwnj;خدمت خانگی&raquo; است. در این نوشته می&zwnj;کوشم تا خلاصه&zwnj;ای از بخش دوم کتاب به خصوص از قسمتهایی از آن که رویکرد تاریخ ذهنیت پررنگ تر است ارائه کنم؛ بنابراین از گفتن اینکه &laquo;نویسندگان معتقدند&raquo; که و مانند آن پرهیز می&zwnj;کنم و آن بخشها را ترجمه کرده و روایت می&zwnj;کنم!</p>
<p>&nbsp;</p>
<p>اگر معماری &laquo;خانه&raquo; را چه در زمان حال و چه در هر زمان و هر مکانی در تاریخ ، به درستی بشناسیم، می&zwnj;توانیم دریچه&zwnj;ای به شناخت نحوه&zwnj;&zwnj;ی زندگی در یک اقلیم و یا یک تمدن بگشاییم. معماری خانه، بازنمود و تظاهر احساس هنری مسلط یک دوران، تغییرات ذائقه&zwnj;ی عمومی، سنت&zwnj;ها و آداب و رسوم محلی و قومی و روابط خانوادگی و اجتماعی است. خانه مکانی برای ماجرا&zwnj;ها و رویا&zwnj;های انسانی است. لحظات عاطفی تاثیر&zwnj;گذار و آرزوهای زلال و مجسم در خانه نمود می&zwnj;یابند. خانه گنجینه&zwnj;ای برای شناخت رفتارهای جمعی و رفتارهای خصوصی خانوادگی است و محلی است که شخصیت فردی و بخشی از شخصیت اجتماعی فرد در آن رشد می&zwnj;یابد. این کتاب ارزشمند، داستان مهم و حیاتی این فضا را روایت می&zwnj;کند و از حریم&zwnj;ها و روابط خصوصی داخلی می&zwnj;گوید. توجه به این مسائل در دیدگاه معاصر، توسعه مفهومی قابل توجهی داشته است. البته اصالت این کتاب در راهی است که به کار برده است: یک تبارشناسی از راهها و روش&zwnj;های زیستن، تحلیلی قدرتمند از توصیفات تاریخی از بناها یا نقشه&zwnj;های معماری به همراه شواهد متنی و تصویرها و نقاشی&zwnj;ها و گراورها از نحوه&zwnj;ی کاربرد فضاها و زندگی ساکنان خانه&zwnj;ها. از سه قرن پیش از قرن ۲۰ تا آغاز آن، معماری خانه&zwnj;ها در شهرها، یعنی جایی که مرز بین فضای عمومی و خصوصی تعریف می&zwnj;شود، به طور مشخص و قابل توجهی تغییر یافته است. در واقع از قرن هجدهم، بیشترین توجهات به معماری خانه&zwnj;ها رخ داد. ژاک فرانسوا بلوندل، سزار دالی، اوژن ویوله له دوک و گوآدت از جمله معمارانی بودند که تلاش کردند هنر و دانش ساختمان و آداب و رسوم و اخلاقیات اجتماعی را با هم در آمیزند. بعضی از آنها به مخالفت و مبارزه بر علیه تجمل&zwnj;گرایی و اشرافی گری در معماری پرداختند؛ موضوعی که گاه در تزیینات بیش از حد نماهای بیرونی ساختمانها حتی به بهای از دست دادن امکان سازماندهی درست داخل خانه&zwnj;ها، رخ می&zwnj;داد. جوزف ژاک رامی می&zwnj;نویسد: &laquo;ما در داخل خانه زندگی می&zwnj;کنیم، نه بیرون آن&raquo;.</p>
<p>&nbsp;</p>
<p>ذائقه عمومی به تدریج تغییر یافته بود و به طرزی هوشمندانه به جای پیروی از تمایلات درباری طبقه&zwnj;ی اشرافی، بر آسایش و راحتی درون بناها متمرکز بود. با مطرح شدن اهمیت فضای درونی خانه و آسایش و راحتی در آن، و همچنین با تقسیم نظری بناها به روح و جسم، زندگی خصوصی و حریم&zwnj;های خانوادگی در فضاهای داخلی اهمیت بیشتری یافت. واژه &laquo;Home&raquo; که نسبت به واژه &laquo;House&raquo; روح بیشتری داشت، در مکالمات و مکاتبات بیشتر به کار رفت و کلمات مرتبط با معانی و روحیات فضا، در بحث&zwnj;های معماری جایگاه مهم&zwnj;تری یافتند.</p>