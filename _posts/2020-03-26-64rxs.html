--- 
title: "کمدی معماری: شرح سفر دلیرانۀ خدای معماران به سرزمین پارس‌ها| قسمت پنجم: با دانشگاهی‌ها قاطی و قاطی‌تر می‌شود" 
authors: tabatabaei 
types: blog 
featured: false
slug: 64rxs 
--- 
<p>این&zwnj;روزها بسیار رایج است که هر بزرگ و کوچکی سلسله سخن&zwnj;رانی&zwnj;ها یا مجموعه نوشته&zwnj;ای را قطع می&zwnj;کند و پس از مدتی دوباره آن را از سر می&zwnj;گیرد، با تواضعی مثال&zwnj;زدنی خود را جای مولانا می&zwnj;بیند و اثر فاخرش را در قیاس با مثنوی و انقطاع دفتر اول و دوم. از این رو این خود مولانا پنداران به عمد هم که شده حتماً فاصله&zwnj;ای می&zwnj;اندازند تا در شروع دوباره برای خیل مشتاقان بخوانند &laquo;مدتی این مثنوی تاخیر شد و الخ&raquo; و آن&zwnj;ها گریبان چاک کنند که مولانا را نیافتیم اما در عوض استاد پیش ماست. من هم برای تشبه هرچه بیشتر به این بزرگان همین جا می&zwnj;گویم در سالی که گذشت بارها خواستم قسمت بعدی را برایتان بفرستم و ممنونم از خوانندگانی که پیگیرش شدند اما خب دل و دماغی نبود و خودتان می&zwnj;دانید نود و هشت چگونه بود و چه بر ما گرفت و همچنان چه می&zwnj;کند. انگار این کرونای منحوس را هم یادگاری گذاشته برایمان تا یک وقت یادمان نرود. اما به هر حال با همه رنج و سختی&zwnj;اش باید گذراند و نو شد. پس من هم متواضعانه اعلام می&zwnj;کنم که: &laquo;مدتی این کمدی تاخیر شد / مهلتی بایست تا انجیب شیر شد&raquo;.</p>
<p>داستان سفر دلیرانه&zwnj;ی معمار مصری ایمحوتب و شاگردش انجیب را تا آن&zwnj;جا پیش بردیم که بعد از تبعیدشان به تهران و ماموریت برای جست&zwnj;وجوی کانسپتِ کانسپت&zwnj;ها که خدای مصری اوسیریس، به آن&zwnj;ها سپرده بود، به مالِ ایرانیان و خانه&zwnj;ای رومی&zwnj;وار در زعفرانیه رفتند و با فرزاد دلوسی یا همان دائدلوس یونانی که تبعیدی دیگری به این زمانه بود دیدار کردند. دلوسی دانشجویی به اسم پریناز را به آن&zwnj;ها معرفی کرد و همراه او رهسپار دانشکده&zwnj;ی معماری ملی شدند. جایی که افراد حاضر در آن خود را از هر جنبنده&zwnj;ای ( به زعم خودشان علومی&zwnj;ای) مهم&zwnj;تر می&zwnj;دانستدند و هاله&zwnj;ای مقدس برای خود متصور بودند. بی&zwnj;شک هر شباهتی میان نام این دانشکده و افرادِ آن با جایی در تهران امروز اتفاقی و از محدودیت خلاقیت بنده است و تا آن&zwnj;جا که من می&zwnj;دانم این وضعیت عمومی بسیاری از دانشگاه&zwnj;ها است و این قسمت تقدیم به همه&zwnj;ی دانشجوها و استادهای دانشکده&zwnj;های معماری در طول تاریخ و عرض جغرافیاست و اشاره&zwnj;ای به شخص دانشجو، استاد یا یک نگاه خاص ندارد. ندارد آقاجان ندارد. شما به خودت نگیر، بله با شمام.</p>
<p>در آخرین صحنه ایمحوتب معمار میانسال کوتاه&zwnj;قامت و استخوانی، در میانِ بازوان پیرمرد موطلایی چلانده می&zwnj;شد. این اولین استادی که پریناز در راهرو دانشکده به آن&zwnj;ها معرفی کرد چنان از ذوق دیدارشان شاد شد که مدتی او را در میان زمین و هوا نگه داشت و چندین بار گفت: &laquo;طبع ما پرستار است. بیا تا دوستی را در حق هم تمام کنیم&raquo;. انجیب بهت&zwnj;زده بود و نمی&zwnj;دانست معنی حرف&zwnj;ها و رفتار او چیست و آیا این تهدیدی برای ایمحوتب است یا نه. اما &nbsp;بالاخره تصمیم&zwnj;اش را گرفت. عصای چوبی را از دست استاد ربود و با بیشترین توانش به زانوی راست او کوبید. استاد فریاد بلندی کشید. دست&zwnj;هایش را از هم باز کرد و همراه ایمحوتب پهن زمین شد. در همان حال و با آه و ناله گفت: &laquo;خودم می&zwnj;دانستم .... می&zwnj;دانستم مصر هم کمی شکارچی دارد ولی هیچ وقت ندیده بودم. بسیار ممنونم که عمق فرهنگ بیمارتان را نشانم دادید. شما همه&zwnj;تان بیمار فرهنگی هستید. بیمارها، روانی&zwnj;ها، شکارچی&zwnj;ها، وحشی&zwnj;ها ...&raquo;. ایمحوتب که از این حرکت انجیب شرمنده بود کنار استاد بر زمین نشست و تند تند عذر خواست و گفت: &laquo;ببخشید، این احمق را ببخشید استاد، با نوع مهمان&zwnj;نوازی خاص شما آشنا نبود. خیلی شرمنده&zwnj;ایم. ما اینطورها هم که می&zwnj;گویید نیستیم&raquo;. عصا را بر سر انجیب کوبید و دست استاد را گرفت و بلندش کرد. استاد که با شناخت تازه&zwnj;اش از فرهنگ مصری شاد بود به سرعت بیخیال ماجرا شد و با لبخندی گفت: &laquo; خب حالا به چه قصدی به سرزمین ما آمده&zwnj;اید؟&raquo;. ایمحوتب گفت:&laquo; ما ماموریتی معمارانه داریم و به دنبال کانسپتِ کانسپت&zwnj;ها به این&zwnj;جا فرستاده شده&zwnj;ایم. به نظر شما این&zwnj;جا می&zwnj;توانیم کاری از پیش ببریم؟ با چه کسی صحبت کنیم تا در این موضوع راهنماییمان کند؟&raquo; استاد موطلایی پیشنهاد داد به جلسه&zwnj;ی استادهای دانشکده بروند تا بتوانند نظر افراد مختلف را بشنوند. نشانی اتاق جلسه را به او داد و گفت چون کلاسش همچنان ادامه دارد نمی&zwnj;تواند با آن&zwnj;ها بیاید و لنگ لنگان از دستشان گریخت.</p>
<p>در جلسه&zwnj;ی گروه پس از معرفی ایمحوتب به جمع استادها و روشن شدن سوالش، اولین استاد شروع به صحبت کرد:</p>
<p>- &laquo; دوست عزیزم، با وجود ارزشمندی سوالتان مدت&zwnj;هاست که در این&zwnj;جا دیگر کانسپت معنایی ندارد و ما همگی از این موضوع گذشته&zwnj;ایم ولی اگر منظور شما از کانسپتِ کانپست&zwnj;ها، &nbsp;جانِ جانِ اثر است من متوجه سخنتان می&zwnj;شوم و دردتان را به خوبی می&zwnj;فهمم. جانِ جان همان چیزی است که بر جان می&zwnj;نشیند و تنها راه یافتنش صیقل دادنِ ضمیر است. دلیلش هم واضح است، چرا که نه هر که چهره بر افروخت دلبری داند، نه هرکه سر بتراشد قلندری داند.&raquo;</p>
<p>استاد دیگری که به تایید سر تکان می&zwnj;داد و باعث شده بود انجیب هم که کنارش نشسته حرکتی پاندولی به تن خود دهد گفت:</p>
<p>- &laquo; احسنت. به به. چه فرمایش متینی. دقیقاً همین طور است که می&zwnj;فرمایید. باید معماری را در دلِ دل&zwnj;شناسان یافت. حتماً این شعر سهراب را شنیده&zwnj;اید که می&zwnj;گوید: آب را گل نکنیم، در فرودست انگار کفتری می&zwnj;خورد آب. سخنتان من را یاد این شعر انداخت. هرچند من در موضوع آب بیشتر معقتدم که آب کم جو تشنگی آور به دست. اما راهی جز این که می&zwnj;فرمایید نیست.&raquo;</p>
<p>انجیب که کنار او نشسته بود هیچ از حرفشان نمی&zwnj;فهمید و همچنان خودش را تکان می&zwnj;داد. پیرمرد خوشتیپ و دستمال گردن بسته&zwnj;ای که با اخم به حرف دو نفر قبلی گوش می&zwnj;داد میان حرف پرید و گفت:</p>
<p>- &laquo; این چه مهملاتی است که می&zwnj;بافید؟ الان این شعری که فرمودید برای طراحی سرویس بهداشتی یک خانه که من قرار است در آتلیه به دانشجو یاد بدهم به چه دردی می&zwnj;خورد؟ گل باشد یا نباشد، تشنه باشی یا نباشی، کفتری در کار نیست و&nbsp; می&zwnj;رود در فاضلاب. او همین را بفهمد از سرش هم زیاد است. باقی&zwnj;اش مسئولیت ما نیست.&raquo;</p>
<p>استاد دیگری با لبخند گفت:</p>
<p>- &laquo;آقای مهندس خودتان را ناراحت نکنید. به نظر من حرف این دوستان و حرف شما هردو در جایی قابل جمع است و آن محضر اثر است. اگر به محضر اثر برویم هم این را می&zwnj;بینیم و هم آن را. هم آواز فرم&zwnj;ها را می&zwnj;شنویم و هم لطیفه&zwnj;های نهانیشان را. در محضر اثر همه چیز حاضر است و دیگر به چیزی نیاز نیست. همه چیز در صورت هویداست. گوشه&zwnj;ای نغمه&zwnj;ای سر می&zwnj;دهد و پنجره&zwnj;ای جواب آواز می&zwnj;خواند و چه چیز از این زیباتر؟ به نظرم دوستان مصری ما یک سفر به میدان نقش جهان بروند خودشان همه چیز را در محضر آثار آن&zwnj;جا می&zwnj;آموزند و نیازی به اضافه سخن گفتن ما نیست.&raquo;</p>
<p>استادی که گفت&zwnj;وگو را آغاز کرده بود گفت: &laquo; به به دقیقاً، حرف من هم همین است دیگر، هر کو نکند فهمی زین کلک خیال&zwnj;انگیز، نقشش به حرام ار خود صورتگر چین باشد. نظر شما چیست خانم دکتر؟&raquo;</p>
<p>- &laquo;کاملاً موافقم آقای دکتر. البته به نظر من در دنیای امروز و وضع کنونی، کانسپتِ کانسپت&zwnj;ها در بهینه&zwnj;سازی انرژی است. صرفه&zwnj;جویی در مصرف سوخت با این هزینه&zwnj;های بالای بنزین که امیدوارم گفتنش باعث نشود خود به خود بلایی سرمان بیاید. این تمام چیزی است که&nbsp; ما باید از ساختمان بخواهیم. بیش از این اضافه خواهی و شهوت&zwnj;رانی معمارانه است دوستان. مردم نان ندارند بخورند شما به دنبال معنایید؟&raquo;</p>
<p>آقای دکتر گفت:&laquo; بله بله دقبقاً. کاملاً موافقم. منم که شهره شهرم به عشق ورزیدن، منم که دیده نیالوده&zwnj;ام به بد دیدن.&raquo;</p>
<p>مدتی همه ساکت ماندند و عمیقاً به ربط شعر استاد و موضوع بحث فکر کردند تا پیرمردی مو سفید و آرام که در انتهای میز نشسته بود و مدام با حرکت انجیب چشمش تکان می&zwnj;خورد و زیر زیرکی می&zwnj;خندید با صدای عجیبی که ایمحوتب را یاد اوسیریس می انداخت و کمی می&zwnj;ترساندش شروع به صحبت کرد:</p>
<p>- &laquo;خانم دکتر، آقای مهندس. به نظر من شما در این بحثی که از آن هیچ نتیجه&zwnj;ای حاصل نمی&zwnj;شود مقام نظر و عمل را یکی کرده&zwnj;اید. معانی مختلفی از معماری مد نظرتان است و با خلط بحث لوله&zwnj;کشی و معنا جای که&zwnj;که کش و معمار را یکی دانسته&zwnj;اید. این از فقر تاریخی&zwnj;گریتان است. اگر کمی تاریخ خوانده بودید می&zwnj;دانستید که در گذشته این دو از هم&nbsp; جدا بوده و یکی شدن امروزیشان تنها راه نظر کردن به معماری نیست.&raquo;</p>
<p>یکی از جمع فریاد زد که: &laquo;ای قیومه&zwnj;ی طبیب در این وانفسا برویم تاریخ بخوانیم که چی؟ اصلاً تو باید برگردی به همان قرن پنج که از آن آمده&zwnj;ای. ( چشمان ایمحوتب گرد شد) ما امروز محتاج عملیم و حرف&zwnj;های تو فقط ما را از مقصودمان دور می&zwnj;کند و خودت هم می&zwnj;دانی که دویست سیصد سالی کار دارد تا نتیجه دهد. ما می&zwnj;خواهیم پروژه کشیدن را یاد دانشجو بدهیم و با وجود این که دیگر به کانسپت اعتقاد نداریم اما تا آن جا تاریخ می&zwnj;خوانیم که کانسپت به دستمان بدهد و نه بیشتر. من بارها گفته&zwnj;ام که شما در آن زیرزمین فقط ما را از هدف دور می&zwnj;کنید و با لفاظی باعث می&zwnj;شوید پرسش پیچیده به نظر بیاید.&raquo;</p>
<p>استاد دیگری به مخالفت سر تکان داد که :&laquo;تا حدی با حرفتان موافقم ولی نه کاملاً. تاریخ هم به ما کانسپت می&zwnj;دهد. همان طور که امروز می&zwnj;شود از فوکو و ژیژک مبانی نظری استخراج کرد و طرحی کشید و پیشرو و آوانگارد بود چرا نشود از ملاصدرا و ابن عربی کانسپت فرمی بگیریم؟ این کارمان را اصیل و این&zwnj;جایی می&zwnj;کند. من دانشجویی داشتم که در پایان نامه&zwnj;اش به زیبایی حرکت جوهری را تبدیل به ساختمان کرد.&raquo;</p>
<p>انجیب که تا این لحظه فقط با همه&zwnj;ی حرف&zwnj;ها خودش را تکان تکان داده&zwnj;بود ناگهان بلند شد. همه رو به او کردند و منتظر بودند چیزی بگوید که گفت: &laquo;ببخشید میان حرف&zwnj;های عمیقتان سوالی داشتم، ممکنه بدونم دستشویی کجاست؟&raquo;</p>
<p>انجیب از جلسه بیرون آمد و به سمت جایی که نشانی&zwnj;اش را گرفت راه افتاد. نور درِ سرویس را که از دور در راهروی تاریک دید سبکبار و چون پرنده&zwnj;ای کوچک به سمتش پرواز کرد. اما همین که جلوی در رسید و خواست وارد شود دستی از پشت لباسش را گرفت و محکم کشید و گفت: &laquo; کجا سال کفی؟ مگر نمی&zwnj;دانی امروز هیچ سال اولی&zwnj;ای حق استفاده از سرویس را ندارد و باید این&zwnj;طور ارادتش به سال&zwnj;بالایی&zwnj;ها را نشان دهد؟ دنبال من بیا. کاری می&zwnj;کنم که دعا کنی کاش علومی بودی.&raquo; انجیب که مانده بود این دیگر چه شکنجه دردناکی است پرسید: &laquo; کجا می&zwnj;رویم؟ &raquo; گفت: &laquo; به هیچستان، جایی که هیچ علومی&zwnj;ای حق پا گذاشتن به آن را ندارد. &raquo;</p>
<p>پس از گذر از موانع بسیار که انجیب حتم داشت به خاطر مسائل امنیتی چنین ساخته شده&zwnj;است به گوشه&zwnj;ای دنج با کاج&zwnj;هایی بلند رسیدند. چند پسر و دختر دانشجو که سنشان از بیست سال بیشتر نبود به صف بودند و دختری با سن بیشتر و با ابروهایی گره کرده جلوی آن&zwnj;ها ایستاده بود. پسری که انجیب را آورده بود رو به دختر جلوی صف کرد و گفت: &laquo;سال&zwnj;بالایی، این سال کفی می&zwnj;خواست به دستشویی کنار اتاق برود.&raquo; دختر هم&zwnj;زمان که دندان&zwnj;هایش را روی هم فشار می&zwnj;داد گفت: &laquo; عجب... حالا حالیش می&zwnj;کنم. گمشو برو توی صف.&raquo;</p>
<p>اول مدتی به آن&zwnj;ها بنشین و پاشو داد. بعد گفت هر نفر باید بزند توی گوش نفر کنار دستی&zwnj;اش. بغل دستی انجیب از شدت ضربه&zwnj;ی او روی زمین افتاد و دیگر بلند نشد. بعد مجبورشان کرد برگ&zwnj;های کاج را بکنند و بخورند. انجیب که می&zwnj;خواست خلاص شود و زودتر به دستشویی برود یک شاخه&zwnj;ی کامل را از ترس خورد. بعد گفت باید کفش&zwnj;هایشان را در بیاورند و کف آن را بلیسند. مشغول لیسیدن بودند که صدای آشنایی آمد. پریناز بود که فریاد می&zwnj;کشید: &laquo;شهرزاد چه غلطی می&zwnj;کنی؟ باز عقده&zwnj;هایت را آوردی سر سال پایینی&zwnj;های بیچاره خالی می&zwnj;کنی؟ او از مصر آمده و اصلاً از این دانشکده نیست. رئیسش دنبالش می&zwnj;گردد و تو این&zwnj;جا مشغول آزارش هستی؟ یک وقتی گروه&zwnj;های دانشجوی اهداف واقعی برای خودشان داشتند. مسائل جمعی و درد و رنج مردم شهر برایشان مهم بود نه عقده&zwnj;های شخصیشان. من به خاطر همین کارهای احمقانه است که هیچ وقت عضو گروهتان نشدم&raquo;. شهرزاد که دیگر حسابی عصبانی شده بود گفت: &laquo;می&zwnj;خواستی هم راهت نمی&zwnj;دادیم. اگر عضو ما می&zwnj;شدی لااقل از سال بالایی&zwnj;هایت معماری و ادب یاد می&zwnj;گرفتی و می&zwnj;فهمیدی از این استادها چیزی به تو نمی&zwnj;رسد. کسی که با دلوسی کار کند اینجا جایی ندارد&raquo;. جمله&zwnj;ی آخر را با تمسخر گفت و جمع سال پایینی&zwnj;ها لیسیدن را رها کردند و خنده&zwnj;های بلندی سر دادند. پریناز کمی سرخ شد و بعد خودش را جمع و جور کرد و گفت: &laquo;حداقل من یک شغل واقعی دارم و وقت خودم را با خاله&zwnj;بازی الکی و دست انداختن چند تازه&zwnj;وارد تلف نمی&zwnj;کنم. انجیب کفش&zwnj;هایت را بپوش و راه بیافت. این&zwnj;ها جز توهین و تخریب راه دیگری برای آموزش نمی&zwnj;شناسند.&raquo;</p>
<p>به سرسرای دانشکده که رسیدند ایمحوتب کنار دو سه نفر از استادها ایستاده بود و قاه قاه می&zwnj;خندید. پریناز و انجیب نزدیک شدند و صدایش را شنیدند که می&zwnj;گفت:&laquo;آخ آخ بگذار من هم از خاطراتم موقع تدریس برایت بگویم دکتر جان. یکبار یکی از دوستان همین انجیب پنج دقیقه دیر به کارگاه آمد. من هم آن روز اصلاً حوصله نداشتم و شب خوب نخوابیده بودم. فکر می&zwnj;کنی چه کار کردم؟ پاپیروس&zwnj;های یکسال گذشته&zwnj;اش را پاره کردم و جلوی اسبم ریختم. او هم کم نگذاشت و جای آنکه بخورد برگشت و تاپاله&zwnj;ای بزرگ بر آن&zwnj;ها انداخت. پسرک بی&zwnj;جنبه همان روز معماری را رها کرد&raquo;. دو استادی که کنار ایمحوتب ایستاده بودند از خنده ریسه رفتند و اشک در چشمانشان حلقه زد. یکیشان گفت: &laquo;وای عجب کار باحالی. جایت خالی من هم یکبار به یکی از دانشجویانم اجازه ندادم دفاع کند چون ابعاد پوسترش از سایز استاندارمان یک سانتیمتر کوچک&zwnj;تر بود. مجبورش کردم جلوی خانواده و مهمان&zwnj;ها پوستر را اصلاح کند و مجدد پرینت بگیرد و بعد دفاع کند. به او فهماندم که هر کار هم که بکند و هر قدر هم کارش خوب باشد من رئیسم&raquo;.</p>
<p>استاد دیگر گفت:&laquo;این اصلاً مهم&zwnj;ترین چیزی است که باید بفهمند. هم به درد کارشان می&zwnj;خورد و هم زندگی&zwnj;شان. ما که این&zwnj;جا قرار نیست فقط معماری یادشان بدهیم. ما باید آدمشان کنیم. یکبار من جلوی یکی از دانشجویانم پایان نامه&zwnj;اش را به عنوان کار تحقیقی خودم به گروهی خارجی معرفی کردم و با آن یک پروژه گرفتم. به او هم گفتم یا پولش را می&zwnj;دهم یا اسمت را می&zwnj;آورم. خودت انتخاب کن. این کار را امتحان کنید. خوب به آن&zwnj;ها می&zwnj;فهماند دنیا دست کیست&raquo;.</p>
<p>انجیب و شهرزاد بهت زده یکدیگر را نگاه می&zwnj;کردند که ایمحوتب متوجه حضور آن&zwnj;ها شد. به سختی جلوی خنده&zwnj;اش را گرفت و گفت:&laquo;پیدا شدی بالاخره؟ بپر سه تا چای برای ما بگیر. یک معمار بزرگ همیشه می&zwnj;داند که جای بوفه در یک دانشکده کجاست. این را بعدا خواهی فهمید&raquo;. دور که شدند باز صدای خنده&zwnj;ها بلند شد و چند بار اسم انجیب آمد. هیچ کدام نمی&zwnj;دانستند بهتر است به بوفه بروند و چای بگیرند یا به هیچستان برگردند و از دار و دسته&zwnj;ی شهرزاد معماری بیاموزند.</p>
<p><strong>قسمت&zwnj;های قبلی این داستان:</strong></p>
<p><a href="../posts/posts/posts/qgckh/" target="_blank" rel="noopener">قسمت اول: فرمان اوسیریس: در جستجوی کانسپتِ کانسپت&zwnj;ها</a></p>
<p><a href="../posts/posts/posts/fjfad/" target="_blank" rel="noopener">قسمت دوم: در پروژۀ عظیم غول&zwnj;ها</a></p>
<p><a href="../posts/posts/t2qrm/">قسمت سوم: ساختنِ سرِ آفرودیت در زعفرانیه</a></p>
<p><a href="../posts/xsvsw/">قسمت چهارم: با دانشگاهی&zwnj;ها قاطی می&zwnj;شود</a></p>