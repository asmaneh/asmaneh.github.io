---
title: "نسخۀ گِران و کاشفِ کُلاهِ کَلان"
authors: soltani
types: blog
featured: false
featureImg: "/assets/img/posts/GFVG.jpg"
slug: GFVG
gallery:
- image_path: "/assets/img/posts/GFVG.jpg"
  title: "نسخۀ گِران و کاشفِ کُلاهِ کَلان"
- image_path: "/assets/img/posts/GFVG-1.jpg"
  title: "تصویر ۱: برگی از کاپوس‌نامه با یک نگاره، Ernst Kuhnel. “Die Kunst Persiens Unter den Buyiden”. P. 88."
- image_path: "/assets/img/posts/GFVG-2.jpg"
  title: "تصویر ۲: دست‌خط ریچارد فرای: من همیشه گفتم [گفته‌ام] که از قدیم دو تا تمدن در منطقه آسای [آسیا] اهمیت داشت. یکی چینی بود و دیگر ایرانی. اما ایران امروز نیست. البته ایران بزرگ بود یعنی از مجارستان تا مغولستان و چین غربی و از هند تا بین النهرین و در آن سرزمین چند خورده [خرده] فرهنگ مثل ساکا، سُغدی و غیره موجود بودند. و چنان که مغول‌ها وابستگی به چین داشت [داشتند] همچنین ترک‌ها ارتباط به ایران بود. [با ایرانیان ارتباط داشتند]. محمود کاسغری [کاشغری] نویست [نوشت] کلاه بیدن[بدون] سر و ترک بیدون [بدون] تاجک[ تاجیک] وجود ندارد. ریچارد فرایِ ایراندوست عکس از گنیجنۀ پژوهشی ایرج افشار"
- image_path: "/assets/img/posts/GFVG-3.jpg"
  title: "تصویر ۳: ریچارد نلسن فرای"
- image_path: "/assets/img/posts/GFVG-4.jpg"
  title: "تصویر ۴: آغاز نسخۀ کاپوس‌نامه و یکی از برگ‌های آن، مجتبی مینوی. «کاپوس‌نامۀ فرای: تمرینی در فن تزویرشناسی». ص ۱۸۲."
- image_path: "/assets/img/posts/GFVG-5.jpg"
  title: "تصویر ۵: برگی از کاپوس‌نامه، ریچارد فرای. «کتاب‌های اسلامی ساختگی از ایران». ص ۱۹۸."
- image_path: "/assets/img/posts/GFVG-6.jpg"
  title: "تصویر ۶: برگی از کاپوس‌نامه با یک نگاره، Gaston Wiet. L’Art de l’Islam iranien à l’Exposition de Paris. p. 95."
- image_path: "/assets/img/posts/GFVG-7.jpg"
  title: "تصویر ۷: برگی از کاپوس‌نامه با یک نگاره، Gaston Wiet. L’Art de l’Islam iranien à l’Exposition de Paris. p. 95."
- image_path: "/assets/img/posts/GFVG-8.jpg"
  title: "تصویر ۸: والتا برونو هنینگ"
- image_path: "/assets/img/posts/GFVG-9.jpg"
  title: "تصویر ۹: دست‌خط ریچارد فرای: در ایران همیشه در یاد من سخانهای [سخن‌های] رودکی می ماند: هیچ شادی نیست اندر این جهان/ بهتر از دیدار روی دوستان خیلی خوش حال شدم از بازگشت به وطن خود یعنی ایران‌زمین و امیدوارم که خدا به من چند سال دیگر [عمر] بدهد برای خدمت ایران. عکس از گنیجنۀ پژوهشی ایرج افشار"
- image_path: "/assets/img/posts/GFVG-10.jpg"
  title: "تصویر ۱۰: آرتر پوپ"

---
<p>می&zwnj;گویند که در ماه ژوئیۀ سال ۱۹۵۳/ ۱۳۳۲ ریچارد نِلسن فِرایِ [۱] ایراندوست (تصویر ۲) و از خوش&zwnj;نام&zwnj;ترین ایران&zwnj;شناسان غربی که دربارۀ ایران تحقیقات ارزشمندی انجام داده است و سال&zwnj;ها محققان از خوان مطالعاتش بهره&zwnj;مند هستند ایران را به مقصد آمریکا در حالی ترک کرد که یکی از با ارزش&zwnj;&zwnj;ترین نسخِ خطیِ منثورِ زبانِ فارسی را مخفیانه و بدون اجازه در چمدانش داشت.</p>
<p>ارزش تحقیقات فرای و ایران&zwnj;دوستی&zwnj;اش بر کسی پوشیده نیست. او خدمات مهمی در گسترش مطالعات ایران&zwnj;شناسانه انجام داد و تألیفات ارزنده و مهمی در حوزه&zwnj;های مختلف مطالعات ایرانی دارد. جنجال وصیتش برای دفن در اصفهان و ماجراهای پیش&zwnj;آمده، هنوز از ذهنمان خارج نشده است و همچنان شرمگینیم که پیکرِ بی&zwnj;جان او هفتاد و چند روز معطلِ بازی&zwnj;هایِ سیاسی در ایران بود. ریچارد فرای ۶۰ سال از عمرش را به کار و تحقیق دربارۀ ایران اختصاص داد و&nbsp; به زبان&zwnj;های روسی و آلمانی و فرانسوی و عربی و فارسی و پشتو و ازبکی و ترکی مسلط بود. (تصویر ۳) ارتباطش با ایران&zwnj;شناسان ایرانی و فرنگی و بنیادهای مطالعات ایران در دانشگاه&zwnj;های مختلفِ غرب، خصوصاً آمریکا، از او محققی بی&zwnj;بدیل در حوزه&zwnj;های مختلف ایران&zwnj;شناسی ساخته است. خدایش بیامرزاد.</p>
<p>فارغ از بحث دربارۀ صاحب اصلی چمدانی که از ایران به آمریکا برده شد و در ادامه به آن هم خواهم پرداخت، برگردیم سراغ محتوای چمدان. چمدان حاوی نسخۀ خطی قابوس&zwnj;نامه&zwnj;ای بود تحریر ۲۷ جمادی&zwnj;الاول سال ۴۸۳ ه.ق [۲] (تصویر ۴ و ۵) یعنی هم&zwnj;عصر با تألیف کتاب با ۱۰۹ نگارۀ بی&zwnj;مانند از زمانه&zwnj;&zwnj;ای که اطلاعاتی دربارۀ نگارگریِ آن دوره نداریم. (تصویر ۱) مؤسسۀ &laquo;مطالعات خاور نزدیک&raquo; [۳] کتاب را برای موزۀ هنرهای زیبای سین&zwnj;سیناتی [۴] و بنیاد کِوُرکیانِ نیویورک [۵] خریده بود و فرای پس از انتقال نسخه به آمریکا چندین مقاله دربارۀ آن منتشر کرد و در یک کنفرانس دربارۀ آن سخنرانی کرد. مرحوم ایرج افشار هم ترجمۀ فارسی یکی از نوشته&zwnj;های فرای دربارۀ این نسخه را در سال&nbsp; ۱۳۳۳ در مقاله&zwnj;ای در مجلۀ فرهنگ ایران&zwnj;زمین منتشر کرد. فرای در این مقاله دربارۀ صاحبان فعلی نسخه و ارزش&zwnj;های لغوی و هنری&zwnj;اش سخن گفته است.[۶] (تصویر ۶ و ۷) از جمله اینکه نگاره&zwnj;های موجود در کتاب از قدیمی&zwnj;ترین نگاره&zwnj;های ایرانی به دست آمده است. ضمناً فرای بر اساس نحوۀ نگارش نام مؤلف، نام صحیح کتاب را کاپوس&zwnj;نامه دانسته است. انتشار مقالات فرای سبب معرفی این کتاب و نگاره&zwnj;هایش شد و تا سال&zwnj;ها بعد منبع مطالعات مختلف. مثلاً ارنست کونل [۷] مورخ آلمانی هنر اسلامی در مقاله&zwnj;ای در سال ۱۹۵۶ دربارۀ هنر دورۀ آل&zwnj;بویه صفحه&zwnj;ای از این کتاب و نگاره&zwnj;ای از آن را به عنوان نمونۀ بسیار مهمی از نگارگری در دوران اسلامی آورده است. [۸] (تصویر ۱)</p>
<p>خبر وجود چنین نسخه&zwnj;ای چند سال پیش از خریدش به دست آمریکایی&zwnj;ها در ایران منتشر شده بود و ولوله&zwnj;ای میان اهل فن انداخته بود [۹] و صاحبان نسخه، بسیار پوشیده، بخشی&zwnj;هایی از آن را به نسخه&zwnj;شناسان برجسته نشان داده بودند و برای بازار گرمی و پیدا شدن مشتری مناسب صبر کرده بودند. از جملۀ کسانی که در ایران بخش&zwnj;هایی از نسخه را دیده بودند یکی مرحوم سعید نفیسی بود [۱۰] که صحت نسخه را تأیید کرده بود و دیگری مرحوم عباس اقبال آشتیانی بود که چند صفحه از آن را به نسخه&zwnj;شناس بی&zwnj;نظیرِ عصرِ ما یعنی مرحوم مجتبی مینوی نشان داده بود و ایشان پس از بررسیِ اندکْ نسخه را اصل شمرده بود و حتی به وزیر فرهنگ وقت پیشنهاد خرید نسخه را داده بود و وزیر هم رقم پنجاه هزار تومان را برای این کار اختصاص داده بود؛ [۱۱] اما صاحبان نسخه برای بالا بردن قیمت خود را آشکار نکرده بودند و منتظر رقم&zwnj;های بالاتر بودند. بالاخره مشتری خوب پیدا شد و نسخه را به قیمت بسیار گزاف با واسطه&zwnj;ای به مؤسساتی در آمریکا فروختند و لابد چون پول یک موزه به قیمت نسخه نمی&zwnj;رسیده از طریق دو مؤسسه پول را جور کرده بودند. تازه ظاهراً همۀ نسخه را هم نتوانسته بودند بخرند چون مرحوم&nbsp; ایرج افشار در همان مقاله&zwnj;ای که در فرهنگ&zwnj; ایران زمین چاپ شده در پانویس اضافه&zwnj; کرده:</p>
<p>&laquo;چنانچه شنیده&zwnj;ایم و آقای فرای نیز نوشته است قسمتی از کتاب متعلق به مؤسسۀ هنرهای زیبای سین&zwnj;سیناتی و قسمتی دیگر متعلق است به بنیاد کورکیانِ نیویورک و قسمت سوم آن چنانکه می&zwnj;گویند هنوز در طهران است. (ا. ا.)&raquo; [۱۲]&nbsp;</p>
<p>دیگر می&zwnj;توان مطمئن شد بخت با ریچارد نلسن فرایِ جوانِ آن روزگار یار بوده و نسخه&zwnj;ای نفیس به دست آورده است. نسخه پس از انقال به آمریکا همه&zwnj;جا به نام کاپوس&zwnj;نامۀ فرای معروف شد و انتقالش از ایران تأسف بزرگانی چون مرحوم محمد معین [۱۳] و مرحوم مهدی بیانی و مرحوم حبیب یغمایی را به دنبال داشت. [۱۴] حتی مرحوم&nbsp; سید حسن تقی&zwnj;زاده در نامه&zwnj;ای از نخست&zwnj;وزیر وقت خواسته بود که میکروفیلمی از این نسخه برای ایران تهیه شود. [۱۵]</p>
<p>ماجرا را همین&zwnj;جا داشته باشید و برویم سراغ یک ماجرای افسانه&zwnj;گون دیگر.</p>
<p>والتا برونو هنینگ [۱۶] عضو فرهنگستان انگلستان و فرهنگستان پادشاهی دانمارک، عضو وابستۀ فرهنگستان علوم و معارف آلمان، عضو مؤسسۀ تحقیقات عالی پرینستون، رئیس شعبۀ خاور نزدیک و میانۀ دانشگاه لندن و استادِ نامدار زبان&zwnj;های ایرانی بود. مرحوم&nbsp; احسان یارشاطر او را بزرگ&zwnj;ترین ایران&zwnj;شناس معاصر و یکی از دانشمندان بزرگ جهان در سدۀ بیستم می&zwnj;دانست و مرگش در ۵۸ سالگی را قوی&zwnj;ترین ضربه&zwnj;ای که در سدۀ بیستم به جهان ایران&zwnj;شناسی وارد شد، خصوصاً اینکه جوان رفت و تعدادی از آثار بسیار مهم او چون فرهنگ اشتقاقی زبان فارسی و فرهنگ زبان خوارزمی و کتیبه&zwnj;های پهلوی و پارتی که سال&zwnj;ها در تدوین آنها کوشیده بود به اتمام نرسید. [۱۷] (تصویر ۸) مرحوم یارشاطر دربارۀ او نوشته است:</p>
<p>رشتۀ خاص او، مانند رشتۀ استادش آندره&zwnj;آس [۱۸] زبان&zwnj;های ایرانی از کهن&zwnj;ترین ازمنه تا امروز و تحولات این زبان&zwnj;ها بود. در پهلوی و پارتی و سغدی بی&zwnj;بدیل بود. در خوارزمی که خود کاشف اساسی آن بود محققِ یگانه به شمار می&zwnj;رفت. اما از اینها گذشته اوستائی و فارسی باستان و خُتنی و بلخی (که خود آن را اسم بخشید) و نیز زبان&zwnj;های رایج ایرانی از فارسی و کردی و بلوچی گرفته تا اوستی (الانی) و پشتو در حیطۀ تتبع او بود و نیز همۀ زبان&zwnj;هایی را که به نحوی در تتبعات ایرانی به کار می&zwnj;رفت از سانسکریت و یونانی و لاتینی و عربی و ارمنی و آرامی و سریانی گرفته تا چینی و اویغوری می&zwnj;دانست و در برخی از این زبان&zwnj;ها صاحب&zwnj;دست و محقق بود. [۱۹]</p>
<p>برای من هنینگ چیزی شبیه افسانه است و نبوغ حیرت&zwnj;انگیزش مبهوتم می&zwnj;کند. چه خوش&zwnj;شانس بودیم که چنین نابغه&zwnj;ای به حوزه ایران&zwnj;شناسی وارد شد. نمونه&zwnj;های نبوغ هنینگ را در مقالۀ &laquo;دستبرد نابهنگام اجل&raquo; از مرحوم&nbsp; احسان یارشاطر می&zwnj;توانید بخوانید. [۲۰] طنز ماجرا اینجاست که معروف است معلم هنینگ در نوجوانی به او گفته که تو بسیار باهوش هستی و هر رشته&zwnj;ای که بخوانی در آن موفق می&zwnj;شود جز رشتۀ زبان که نمی&zwnj;توانی در آن امید پیشرفت داشته باشی! [۲۱]</p>
<p>چند سطر دیگر از مقالۀ مرحوم یارشاطر دربارۀ عظمت هنینگ را با هم بخوانیم:</p>
<p>در سال ۱۹۵۴ که مجمع بین&zwnj;المللی خاورشناسان در کمبریج تشکیل شد، یکی از دانشمندان فاضل و پرمایۀ غربی که خدمات گران&zwnj;بهایی در تتبع زبان پهلوی و آئین زردشتی انجام داده است قرائت و تعبیر تازه&zwnj;ای برای یک لغت پهلوی پیشنهاد کرد. چون گفتارش تمام شد و نوبت به گفت&zwnj;وگو رسید، سرها بی&zwnj;اختیار به طرف هنینگ برگشت. هنینگ در گوشه&zwnj;ای نشسته بود و مدتی این سؤال ضمنی را به علت رعایتی که لازم&nbsp; می&zwnj;شمرد ندیده گرفت. آخر یکی از حاضران نظر او را خواست. به&zwnj;ناچار و به&zwnj;اکراه برخاست و تأمل خود را به&zwnj;اختصار گوش&zwnj;زد کرد. آن قرائت و آن تعبیر را دیگر کسی نشنید.&nbsp;</p>
<p>در همان کنگره بود که چند صفحه از نسخۀ شاهانه&zwnj;ای از قابوس&zwnj;نامه که تازه به غرب رسیده بود به عنوان کهن&zwnj;ترین نسخۀ این اثر و قدیمی&zwnj;ترین نمونۀ مینیاتور ایرانی به ایران&zwnj;شناسان ارائه شد. معرف قبلاً این صفحات را به نظر هنینگ رسانید. هنینگ مدتی چشم بر صفحات نمونه دوخت. انسان غالباً گمان می&zwnj;کرد او هم همان را می&zwnj;بیند که دیگران. [...] قدمت اوراق نمونۀ قابوس&zwnj;نامه را تأیید نکرد و در داوری تأمل نشان داد. [۲۲]</p>
<p>هنینگ اینجا وارد ماجرای قابوس&zwnj;نامه می&zwnj;شود.</p>
<p>مجتبی مینوی بعد از این ماجرا در سال ۱۹۵۶/ ۱۳۳۵ در رساله&zwnj;ای به نام کاپوس&zwnj;نامۀ فرای: تمرینی در فن تزویرشناسی [۲۳] نامه&zwnj;ای از یکی از دوستانش دربارۀ کاپوس&zwnj;نامه چاپ کرد. او نام دوست خود را نیاورد اما او را&nbsp; یکی از علمای درجه &zwnj;اول در شرق&zwnj;شناسی شمرد. نویسندۀ این نامه نشان می&zwnj;دهد که نسخۀ معروف کاپوس&zwnj;نامه در سال ۴۸۳ ه.ق نوشته نشده و تاریخ تحریرش بعد از سال&nbsp; ۱۹۴۲ م./ ۱۳۲۱ ه.ش است. بله، درست خواندید بعد از ۱۳۲۱ هجری شمسی! بعدها معلوم &zwnj;شد که دوستِ شرق&zwnj;شناس مرحوم مینوی کسی نبوده جز والتا برونو هنینگ. کشف هنینگ و استدلالش در این نامه در تشخیصِ تاریخِ نسخۀ جعلیِ کاپوس&zwnj;نامه شگفت&zwnj;انگیز است:</p>
<p>من در رُم با تو [مینوی] به بحث دربارۀ کاپوس&zwnj;نامۀ فرای مبادرت کردم، اما تو چنان [...] از آن دفاع کردی که من ناچار سکوت کردم. من اولین بار که نمونه&zwnj;ها را دیدم فی&zwnj;الفور دانستم که مجعول است. [...] متن این نسخه مزین است به مشتی الفاظ غیرمتدوال مخصوص مانند &laquo;نیوک&raquo;، &laquo;سوراک&raquo;، &laquo;توخشاک&raquo;، &laquo;آتهش است&raquo;. [...] حالا بیاییم و اعلی درجۀ پهلوی&zwnj;مآبی را به دیدۀ نقادی بنگریم، یعنی آخرین عبارت کاپوس&zwnj;نامۀ فرای را [...] از نظر بگذرانیم: &laquo;ایزد سبحانه و تعالی توفیق کرامت ارزانی داراذ و ترا از فرانشستن با مردم اشموغ و دسروب و خوذکوسک بهریز دهاذ و توخشاکیه مرا اندر تو کشفت مفرمایاذ.&raquo; [...] مثل این است که کیکاووس اندیشیده باشد که کتاب آن اندازه که باید و شاید کهنه&zwnj;نما نیست و خود را ناچار دیده باشد که آن را کاملاً پخته و رسیده کرده به بازار دانشیان عرضه کند. [...] دسروب هرگز وجود نداشته است یعنی هرگز به &laquo;واو&raquo; و &laquo;باء&raquo; تلفظ نمی&zwnj;شده و این یکی از فوت&zwnj;وفن&zwnj;های خط پهلوی است که&nbsp; برای &laquo;و&raquo; (V) صورت &laquo;و&raquo; و &laquo;ب&raquo; به کار می&zwnj;برند. گذاشتن &laquo;ه&raquo; در آخر یای مصدر در &laquo;توخشاکیه&raquo; [...] دیگر حد اعلای کهنه&zwnj;سازی است؛ ولی چرا آخر این کار را فقط و با لفظ &laquo;توخشاکیه&raquo; کرده است و رادی و روزبهی و مردی و جوانی و دلیری و دانایی و توانایی و شکبایی را رادیه و روزبیهیه و ... ننوشته است. [...] اما &laquo;خوذکوسک&raquo; در عالم خود بلاییست! دیدن همین یک کلمه از برای من کافی بود که این نسخه را مجعول تشخیص بدهم. این لفظ از غلط خواندن یک لغت صحیح پهلوی پیدا شده است. [...] مدت&zwnj;ها در فکر بودم و جست&zwnj;وجو می&zwnj;کردم که منشاء این غلط را بیابم و یافتمش. آری، و جایی که آن را یافتم چنان جایی است که تردید و شبهۀ مرا بدل به یقین ساخته است. مأخذ مُدَلِسین و مُزَورین این نسخه، جلد اول از کتاب سبک&zwnj;شناسی مرحوم ملک&zwnj;الشعرای بهار بوده است که در سال ۱۳۲۱ هجری شمسی در طهران به چاپ رسیده است و بدین جهت بود که گفتم نسخۀ کاپوس&zwnj;نامه را پس از سال ۱۳۲۱/۱۹۴۲ تحریر کرده&zwnj;اند. در سبک&zwnj;شناسی در ص ۲۶۸ در ضمن فهرستی از لغات اخلاقی و دینی پهلوی که از روی کتاب پهلوی یادگار بزرگمهر می&zwnj;دهد آمده است: &laquo;خودگوشگ&raquo;: عالم بی&zwnj;عمل، نصحیت&zwnj;ناپذیر و در همین سیاهه لفظ &laquo;اشموغ&raquo; و &laquo;دسروب&raquo; و &laquo;توخشاکیه&raquo; نیز آمده است. هر چهار لفظ غریب و غیر معمول و غلطی که فقط در یک سطر از کاپوس&zwnj;نامۀ فرای یافت می&zwnj;شود در ضمن سه صفحۀ متوالی از سبک&zwnj;شناسی یافت شد. بیاییم و این کتاب را ورق بزنیم و ببینیم باقی الفاظ غریب و نامأنوس آن نسخه را در این کتاب می&zwnj;توانیم یافت یا نه؟ بله! [...] من گمان نمی&zwnj;کنم کتابی غیر از سبک&zwnj;شناسی بر روی زمین بتوان یافت که کلیۀ این اشکال و معانی نادرست در آن جمع باشد. [...]. [۲۴]</p>
<p>بله و این ترتیب نبوغ هنینگ دست جاعلان را رو کرد اگرچه برای آنان دیگر فرقی نداشت و پول هنگفتی به جیب زده بودند. اما اگر نبوغ هنینگ نبود، دست&zwnj;کم دربارۀ نگاره&zwnj;های کتاب تا حالا چه نظریاتی که داده نشده بود و چه مقالات و پایان&zwnj;نامه&zwnj;هایی که نوشته نشد بود و چه متخصصانی دربارۀ نگارگری سدۀ پنجم که تربیت نشده بود. نمونه&zwnj;اش هم یکی همان مقالۀ ارنست کونل که البته در همان سال افشای جعل نسخه چاپ شد و دیگر مقالۀ گستون ویت[۲۵] به فرانسوی که نشان می&zwnj;دهد حتی بعد از افشای جعلی بودن نسخه برخی از محققان تاریخ هنر نمی&zwnj;توانستند باور کنند که نگاره&zwnj;ها جعلی است. [۲۶] (تصویر ۶ و ۷) این جعلْ کار خاندان معروفی است که در کار جعل نسخه&zwnj;های خطی و فروش آنها سابقه&zwnj;ای طولانی دارند و اهلِ فن کمابیش آنها را می&zwnj;شناسند. این جاعلان چنان در این کار ماهرند که نسخه&zwnj;های فراوان دیگری جعل کردند و به اشخاص یا مجموعه&zwnj;&zwnj;داران فروخته&zwnj;اند. بحث دربارۀ آثار مجعول ایشان نوشتۀ جداگانه&zwnj;ای می&zwnj;خواهد اما از طریق برخی از منابع این یادداشت می&zwnj;توان آن را دنبال کرد. [۲۷] البته این بار مهارت آنان و محکم&zwnj;کاری&zwnj;شان در وارد کردن لغات پهلوی در متن قابوس&zwnj;نامه برای کهنه&zwnj;نمایی، کار دستشان داد و همین محکم&zwnj;کاری نقطۀ ضعفی شد که نبوغ هنینگ آن را آشکار کرد و دستشان رو شد.</p>
<p>و در آخر برویم سراغ صاحب چمدان. اگرچه پس از انتشار رسالۀ مینوی، فرای در مظانِ اصلی اتهام قاچاق نسخۀ خطی بود اما پس از این ماجراها فرای نامه&zwnj;ای چاپ کرد، از طرف رئیس بخش اسلامی موزۀ متروپولیتن، که نشان می&zwnj;داد او در خرید و انتقال نسخه دستی نداشته است. [۲۸] مجتبی مینوی هم بلافاصله پس از چاپ قسمت دوم رساله&zwnj;اش در مجلۀ یغما یادداشتی نوشت و حرف خود را پس گرفت و گفت که فرای در انتقال این نسخه مشارکت نکرده و از او عذرخواهی کرد. [۲۹] خود ریچارد فرایِ ایرا&zwnj;ندوست (تصویر ۹) هم در خاطراتش شرح مفصلی دربارۀ خرید نسخه و انتقالش به آمریکا نوشته است و نام جاعل و صاحب ایرانی نسخه که فردی به نام فخرالدین نصیری بوده را فاش کرده است؛ همین&zwnj;طور نام خریداران که یکی وارهام کورکیان است و دیگری خریداری آمریکایی و کارشناس آثار هنری که بخشی از کاپوس&zwnj;نامه را برای موزۀ سین&zwnj;سیناتی خرید و کسی نبود جز جناب آقای آرتر پوپ! [۳۰] (تصویر ۱۰)</p>
<p>توضیح: بخشی از منابع این یادداشت، در شماره&zwnj;های مختلف مجلۀ نامۀ بهارستان گردآوری و معرفی یا چاپ مجدد شده است. متشکریم از جناب آقای نادر مطلبی کاشانی که این ماجرا را پیگیری کردند و این منابع را مجدداً چاپ کرده&zwnj;اند و اسناد جدیدی به آن افزودند.</p>
<p dir="ltr"><br />1-&nbsp;Richard Nelson Frye</p>
<p>۲- سعید نفیسی. &laquo;نسخۀ جالبی از&nbsp;کیمیای سعادت&raquo;. ص ۲۸۷ و ۲۸۸.</p>
<p dir="ltr">3- Near Eastern Studies<br />4- Cincinnati Museum of Fine Arts<br />5- Kevorkian Foundation of New York</p>
<p>۶- ریچارد فرای. &laquo;اندرزنامه کایوس بن اسکندر بن کاپوس بن وشمگیر&raquo;. &nbsp;ص ۲۷۳.</p>
<p dir="ltr">7- Ernst K&uuml;hnel<br />8- Ernst Kuhnel. &ldquo;Die Kunst Persiens Unter den Buyiden&rdquo;. P. 88.</p>
<p>۹- مجتبی مینوی. &laquo;تصحیح لازم&raquo;. ص ۴۹۵.<br />۱۰-&nbsp;&nbsp;سعید نفیسی. &laquo;نسخۀ جالبی از کیمیای سعادت&raquo;. ص ۲۸۷ و ۲۸۸.<br />۱۱-&nbsp;مجتبی مینوی. &laquo;کاپوس&zwnj;نامۀ فرای: تمرینی در فن تزویرشناسی&raquo;. ص ۱۶۷.<br />۱۲-&nbsp;ریچارد فرای. &laquo;اندرزنامۀ کایوس بن اسکندر بن کاپوس بن وشمگیر&raquo;. &nbsp;ص ۲۷۲.<br />۱۳-&nbsp;مجتبی مینوی. &laquo;کاپوس&zwnj;نامۀ&nbsp;فرای: تمرینی در فن تزویرشناسی&raquo;. پانویس ص ۱۶۸.<br />۱۴-&nbsp;مهدی بیانی. &laquo;بخشی از نامۀ دکتر مهدی بیانی به مدیر مجلۀ&nbsp;یغما&nbsp;(مرحوم حبیب یغمایی)&raquo;. ص ۲۹۸.<br />۱۵-&nbsp;&laquo;کاپوس&zwnj;نامۀ&nbsp;فرای&raquo;. ص ۲۷۶.</p>
<p dir="ltr">16- Walter Bruno Henning</p>
<p>۱۷- احسان&zwnj; یارشاطر، &laquo;دستبرد نابهنگام اجل&raquo;. ص ۵۴۹ و ۵۵۰.</p>
<p dir="ltr">18- Friedrich Carl Andreas</p>
<p>۱۹- احسان&zwnj; یارشاطر، &laquo;دستبرد نابهنگام اجل&raquo;. ص ۷۳۲.<br />۲۰- احسان&zwnj; یارشاطر، &laquo;دستبرد نابهنگام اجل&raquo;. ۵۴۹ تا ۵۵۴؛ ۷۱۴ تا ۷۴۷.<br />۲۱- احسان&zwnj; یارشاطر، &laquo;دستبرد نابهنگام اجل&raquo;. ص ۷۲۵.<br />۲۲- احسان&zwnj; یارشاطر، &laquo;دستبرد نابهنگام اجل&raquo;. ص ۵۵۰ و ۵۵۱.<br />۲۳-&nbsp; مجتبی مینوی.&nbsp;کاپوس&zwnj;نامۀ&nbsp;فرای: تمرینی در فن تزویرشناسی.<br />۲۴- مجتبی مینوی. &laquo;کاپوس&zwnj;نامۀ فرای: تمرینی در فن تزویرشناسی&raquo;. ص ۱۷۰ تا ۱۷۸.</p>
<p dir="ltr">25- Gaston Wiet</p>
<p>۲۶- نقل از: ریچارد فرای. &laquo;کتاب&zwnj;های اسلامی ساختگی از ایران&raquo;. ص ۱۹۵.&nbsp;<br />۲۷-&nbsp;&nbsp;مجتبی مینوی. &laquo;یادداشتی از استاد مجتبی مینوی دربارۀ تعدادی از نسخه&zwnj;های جعلی&raquo;؛ ریچارد فرای. &laquo;کتاب&zwnj;های اسلامی ساختگی از ایران&raquo;.<br />۲۸-&nbsp;ریچارد فرای. &laquo;نامۀ ریچارد فرای به مهدی بیانی&raquo;، ص ۲۹۹ و ۳۰۰.<br />۲۹-&nbsp;مجتبی مینوی. &laquo;تصحیح لازم&raquo;. ص ۴۹۵. نکتۀ جالب دیگر این نوشته اشارۀ مرحوم حبیب یغمایی زیر این یادداشت است. چون مرحوم مینوی از نام&zwnj;های دیگری که در این انتقال دخیل بوده&zwnj;اند نام برده، مرحوم یغمایی نوشته: &laquo;پی&zwnj;جویی و تحقیق در این قضایا رشته&zwnj;ای است که سر دراز پیدا می&zwnj;کند و سخت موجب دردسر و زحمت می&zwnj;شود. عموم دوستان و ارادتمندان از استاد علامه مجتبی مینوی عاجزانه درخواست دارند که مطلقاً بدین موضوع خاتمه بخشند. شتر دیدی، نه!&raquo; مجلۀ یغما.<br />۳۰- ریچارد فرای. &laquo;اندرزنامه/&nbsp;کاپوسنامه: از خاطرات ریچارد فرای دربارۀ خرید نسخۀ ساختگی&nbsp;کاپوس&zwnj;نامه&raquo;. ص ۲۹۶.</p>
<p>&nbsp;</p>
<p><strong>کتاب&zwnj;نامه</strong></p>
<p>مهدی بیانی. &laquo;بخشی از نامۀ دکتر مهدی بیانی به مدیر مجلۀ یغما (مرحوم حبیب یغمایی)&raquo;. در:&nbsp;<em>نامۀ بهارستان</em>، (شمارۀ ۱۵، پاییز ۱۳۸۸). ص ۲۹۸.</p>
<p>ریچارد فرای. &laquo;اندرزنامه کایوس بن اسکندر بن کاپوس بن وشمگیر&raquo;. در:&nbsp;<em>فرهنگ ایران&zwnj;زمین</em>، (شمارۀ ۲، ۱۳۳۳). ص ۲۷۲ تا۲۸۰.</p>
<p>ریچارد فرای. &laquo;کتاب&zwnj;های اسلامی ساختگی از ایران&raquo;. ترجمۀ سید محمدعلی احمدی ابهری. در:&nbsp;<em>نامۀ بهارستان</em>، (شمارۀ ۵، بهار و تابستان ۱۳۸۱). ص ۱۹۳ تا ۱۹۸.</p>
<p>ریچارد فرای. &laquo;اندرزنامه/ کاپوسنامه: از خاطرات ریچارد فرای دربارۀ خرید نسخۀ ساختگی کاپوسنامه&raquo;. ترجمۀ کاوه بیات. در:&nbsp;<em>نامۀ بهارستان</em>، (شمارۀ ۱۵، پاییز ۱۳۸۸). ص ۲۹۳ تا ۲۹۷.</p>
<p>ریچارد فرای. &laquo;نامۀ ریچارد فرای به مهدی بیانی&raquo;. در:&nbsp;<em>نامۀ بهارستان</em>، (شمارۀ ۱۵، پاییز ۱۳۸۸). ص ۲۹۹ تا ۳۰۰.</p>
<p>&laquo;کاپوس&zwnj;نامۀ فرای&raquo;. در:&nbsp;<em>نامۀ بهارستان</em>، (شمارۀ ۷ و ۸، بهار - زمستان ۱۳۸۲). ص ۲۷۵ تا ۲۷۶.</p>
<p>نادر مطلبی کاشانی. &laquo;خروج نسخه&zwnj;های خطی از ایران&raquo;. در:&nbsp;<em>نامۀ بهارستان</em>، (شمارۀ ۵، بهار و تابستان ۱۳۸۱). ص ۴.</p>
<p>محمد معین. &laquo;نامه به دوست فاضل معظم جناب آقای مینوی&raquo;. در:&nbsp;<em>نامۀ بهارستان</em>، (شمارۀ ۵، بهار و تابستان ۱۳۸۱). ص ۱۸۸ تا ۱۹۰.</p>
<p>مجتبی مینوی. &laquo;تصحیح لازم&raquo;. در:&nbsp;<em>یغما</em>، (شمارۀ ۱۰۳، بهمن ۱۳۳۵). ص ۴۹۵.</p>
<p>مجتبی مینوی. <em>کاپوس&zwnj;نامۀ فرای: تمرینی در فن تزویرشناسی</em>. به اهتمام هاگپ صرافیان. استاتبول: چاپخانۀ پولیگراف افست، ۱۹۵۶.</p>
<p>مجتبی مینوی. &laquo;کاپوس&zwnj;نامۀ فرای: تمرینی در فن تزویرشناسی [۱]&raquo;. در:&nbsp;<em>یغما</em>،&nbsp;(شمارۀ ۱۰۲، دی ۱۳۳۵). ص ۴۴۹ تا ۴۶۵.</p>
<p>مجتبی مینوی. &laquo;کاپوس&zwnj;نامۀ فرای: تمرینی در فن تزویرشناسی [۲]&raquo;. در:&nbsp;<em>یغما</em>، (شمارۀ ۱۰۳، بهمن ۱۳۳۵). ص ۴۸۱ تا ۴۹۴.</p>
<p>مجتبی مینوی. &laquo;کاپوس&zwnj;نامۀ فرای: تمرینی در فن تزویرشناسی&raquo;. در:&nbsp;<em>نامۀ بهارستان</em>، (شمارۀ ۵، بهار و تابستان ۱۳۸۱). ص ۱۶۵ تا ۱۸۷.</p>
<p>مجتبی مینوی. &laquo;یادداشتی از استاد مجتبی مینوی دربارۀ تعدادی از نسخه&zwnj;های جعلی&raquo;. در:&nbsp;<em>نامۀ بهارستان</em>، (شمارۀ ۵، بهار و تابستان ۱۳۸۱). ص ۱۹۱ تا ۱۹۲.</p>
<p>سعید نفیسی. &laquo;نسخۀ جالبی از کیمیای سعادت&raquo;. در: <em>فرهنگ ایران&zwnj;زمین</em>، (شمارۀ ۳، ۱۳۳۴). ص ۲۸۵ تا ۲۹۲.</p>
<p>احسان&zwnj; یارشاطر، &laquo;دستبرد نابهنگام اجل&raquo;. در:&nbsp;<em>مجلۀ دانشکدۀ ادبیات و علوم انسانی دانشگاه تهران</em>، (شمارۀ ۵ و ۶، خرداد و مرداد ۱۳۴۶).</p>
<p dir="ltr">Ernst Kuhnel. &ldquo;Die Kunst Persiens Unter den Buyiden&rdquo;. in:&nbsp;<em>Deutsche Morgenlaendische Gesellschaft (ZDMG)</em>. Vol. 106, (1956). P. 78-92.</p>
<p dir="ltr">Gaston Wiet. "L&rsquo;Art de l&rsquo;Islam iranien &agrave; l&rsquo;Exposition de Paris". in:&nbsp;<em>Artibus Asiae.</em> Vol. 24, No. 2 (1961), pp. 92-106.</p>
