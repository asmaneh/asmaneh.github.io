--- 
title: "ضرورتِ ساختنِ هستان‌شناسی‌های معماری" 
authors: qayyoomi 
types: blog 
featured: false
slug: aQ4r 
--- 
<p>بسیاری از آنچه انسان از حضور در مکانِ ساخته، از عمل معماری، یا از نظر کردن به معماری درمی&zwnj;یابد معرفت درونی است. این معرفت درونی گاهی از قبیل چیزهایی است که آدم به&zwnj;دل درمی&zwnj;یابد؛ مانند آنچه بر اثر حضور در فضایی در دل و جان انسان موج و شور ایجاد می&zwnj;کند. چنین معرفتی را به&zwnj;دشواری می&zwnj;توان به زبان علمی بیان کرد. این&zwnj;گونه دریافت&zwnj;های دل را (که امروزه به آن فهم پدیدارشناسانه می&zwnj;گویند) ناگزیر باید در قالب هنر و شعر ریخت. گاهی هم این معرفت درونی از قبیل مهارت و دانش حین عمل است. فقط لایه&zwnj;هایی از چنین معرفتی را می&zwnj;توان به زبان علمی بیان کرد. اصل آن را باید باز از طریق عمل به دیگران انتقال داد.<br />اما از اینها گذشته، بخش مهمی از معرفت&zwnj;های مربوط به معماری از قبیل معرفت&zwnj;های بیرونی است. این معرفت&zwnj;ها را می&zwnj;توان با دیگران در میان گذاشت (به&zwnj;اصطلاح عجیب این روزها: به اشتراک گذاشت). این معرفت&zwnj;ها بین&zwnj;اذهانی است و می&zwnj;شود آنها را در قالب زبان علمی بیان کرد. مشکلی که بسیار گرفتار آنیم درآمیختن آدابِ انتقالِ این دو دسته معرفت است. گاهی معرفت علمی را به زبان شاعری بیان می&zwnj;کنیم و گاهی برعکس، معرفت درونی را، از آن جهت که به زبان علم درنمی&zwnj;آید، انکار می&zwnj;کنیم.<br />در سخن شاعرانه، گنگ بودن الفاظ حسن است؛ زیرا می&zwnj;توان از این گنگی بهره برد و خیال شنونده و خواننده را جنباند و با خود همراه کرد و از آن طریق، معانی&zwnj;ای را بیان کرد که در قالب لفظ درنمی&zwnj;آید. برعکس، در سخن علمی، گنگ بودن الفاظ عیب است. اگر قاعده&zwnj;ها و آداب سخن شاعرانه را به سخن علمی منتقل کنیم، راه را برای راه&zwnj;زنان هموار کرده&zwnj;ایم؛ زیرا آنان که از خود متاعی برای عرضه ندارند، با بهره&zwnj;گیری از لحن شاعرانه در زبان علمی، راه فهم و اندیشۀ دیگران را می&zwnj;زنند.<br />ما از یک سو موظفیم سهم و حق شاعری و زبان شاعرانه در معماری را، در جای خود، ادا کنیم؛ و از سوی دیگر موظفیم نگذاریم زبان شاعرانه در بیان علمی به کار رود و بر گنگیِ بیان و آشفتگیِ تفکرِ معماری بیفزاید. ساختنِ انواع هستان&zwnj;شناسی&zwnj;های معماری به روشن&zwnj;تر شدن زبان معماری و اندیشۀ معماری کمک می&zwnj;کند. البته هستان&zwnj;شناسی (اُنتولوژی) فایده&zwnj;های متعددی دارد؛ و این ابهام&zwnj;زدایی یکی از آن فایده&zwnj;هاست. در این باره، توضیحی مختصر می&zwnj;دهم:<br />ـ هر چیزی در جهان که انسان قادر به شناخت آن و سخن گفتن دربارۀ آن باشد در قالب واژه&zwnj;ها و پیوندهایی بین آن واژه&zwnj;ها به فهم درمی&zwnj;آید. به عبارت دیگر، هر موجود یا هر &laquo;هست&raquo; نظیری در ذهن انسان دارد.<br />ـ جهان مجموعه&zwnj;ای است از &laquo;هست&zwnj;ها&raquo; یا &laquo;هستان&raquo;. شناخت ما مجموعه&zwnj;ای است از واژه&zwnj;ها و مفاهیمِ نظیر آن هستان همراه با پیوندهای بین آنها در ذهن ما.<br />ـ هر اندیشیدن و هر اقدام ارادی و متفکرانۀ انسان بر مبنای شناخت او از هست&zwnj;ها صورت می&zwnj;گیرد. وقتی که ما به تحقیق دربارۀ موضوعی اقدام می&zwnj;کنیم، مفاهیم و مقولات آن و پیوندهای میان آنها را به ذهن می&zwnj;آوریم. گاهی چیزی موجب تداعی چیزهای دیگر در ذهن ما می&zwnj;شود. حتی این تداعی نیز ناشی از پیوندهای آشکار و نهان مفاهیم و واژه&zwnj;ها با یکدیگر است.<br />ـ هرچه شناخت ما از موضوعی عمیق&zwnj;تر و مفصل&zwnj;تر باشد، تعداد مفاهیم و مقولاتْ بیشتر و روابط آنها پیچیده&zwnj;تر است.<br />مفاهیم نادرست یا پیوندهای نادرست میان مفاهیم، موجب شناخت معوج یا ناقص از آن موضوع می&zwnj;شود.<br />حال اگر بخواهیم ماشین به جای ما بیندیشد، باید کاری کنیم که همان نظام ذهنی انسان تا حد امکان به ماشین منتقل شود.<br />ـ یعنی باید واژه&zwnj;ها و مفاهیم و مقوله&zwnj;های مربوط به موضوع مورد نظرمان را همراه با روابط آنها با دقت منطقی، یعنی با همان منطقی که انسان با آن می&zwnj;اندیشد، به ماشین منتقل کنیم.<br />ـ به عبارت دیگر، باید هستان را به&zwnj;دقت روشن و به ماشین معرفی کنیم.<br />ـ ماشین نمی&zwnj;تواند جانشین ذهن انسان بشود؛ اما می&zwnj;تواند برخی از وظایف ذهن انسان را، به&zwnj;ویژه در جایی که داده و اطلاعات و دانش بسیار گسترده یا پیچیده است، بهتر و دقیق&zwnj;تر انجام بدهد.<br />ـ ذهن ما گاهی، خواسته یا ناخواسته، از منطق عدول می&zwnj;کند. مثلاً گاهی روابط شاعرانه و عاطفی را جانشین منطق می&zwnj;کند؛ گاهی پیوندهای استعاری را با پیوندهای حقیقی، اعتباریات را با حقایق، اشتباه می&zwnj;گیرد. ماشین چنین چیزهایی را، بر مبنای منطق هستان&zwnj;شناسی که برای آن تعریف می&zwnj;کنیم، نمی&zwnj;پذیرد و جلو این خطاها را می&zwnj;گیرد.<br />ـ ذهن ما گاهی متوجه خلأها نمی&zwnj;شود. ماشین خلأهای دانش ما در حوزه یا موضوعی که آن را هستان&zwnj;شناسی کرده&zwnj;ایم به ما نشان می&zwnj;دهد.<br />ـ به&zwnj;ویژه در هنگامی که زبان دچار آشفتگی و ابهام است، ذهن ما متوجه ابهام معانی واژه&zwnj;ها نمی&zwnj;شود. حتی میل شاعرانه در ایرانیان و زبان فارسی، گاهی صنایع لفظی را (که در شعر خوب و در علم بد است) به علم راه می&zwnj;دهد. ماشین مجهز به هستان&zwnj;شناسی ابهام واژه&zwnj;ها را روشن می&zwnj;کند.&nbsp;</p>
<p>ـ برای هستان&zwnj;شناسی، لازم است نخست دو اقدام صورت گیرد: اول، انتخاب منابع هستان&zwnj;شناسی موضوع مورد نظر؛ دوم، انتخاب نرم&zwnj;افزار مناسب از میان نرم&zwnj;افزارهای هستان&zwnj;شناسی.<br />ـ در خصوص انتخاب منابع، باید توجه کرد که هستان&zwnj;شناسی&zwnj;ای که برای ماشین تعریف می&zwnj;کنیم مبتنی بر دانش موجود انسان دربارۀ موضوع است. به عبارت دیگر، اگر دانش انسان دربارۀ موضوع را معرفت درجۀ اول بشماریم، کار هستان&zwnj;شناس در حیطۀ معرفت درجۀ دوم است (و محصول هستان&zwnj;شناسی &laquo;منبع&raquo; درجۀ سوم).<br />ـ منابع هستان&zwnj;شناسی در هر موضوع عبارت است از مجموعۀ منابع نوشتاری یا تصویری &laquo;موجود&raquo; که متخصصان آن موضوع آنها را معتبر &laquo;به&zwnj;شمار می&zwnj;آورند&raquo;.<br />ـ برای تعیین این منابع، باید هیئتی از متخصصان مسلط بر حوزۀ مورد نظر معین شوند و آنها بگویند که این کتاب&zwnj;ها و این گزارش&zwnj;های پژوهشی و این نقشه&zwnj;ها و تصاویر &laquo;شناسنامه&zwnj;دار&raquo; منابعی است که می&zwnj;توان آنها را نمایندۀ دانش موجود (خوب یا بد) دربارۀ موضوع شمرد.<br />ـ گروه هستان&zwnj;شناسی واژه&zwnj;ها و مفاهیمِ موجود در همان منابع را از آنها استخراج می&zwnj;کند؛ معانی آنها و پیوند میان آنها، سلسله&zwnj;مراتب و هر نوع رابطه میان آنها را &laquo;فقط&raquo; از همان منابع بیرون می&zwnj;کشد و به آنها دقت منطقی می&zwnj;دهد. سپس آنها را به نرم&zwnj;افزار وارد می&zwnj;کند.<br />ـ در تعامل بین متخصصان هستان&zwnj;شناسی و نرم&zwnj;افزار و آن منابع، و در موارد اختلافی با مراجعه به هیئت متخصصان، شبکۀ هستان&zwnj;شناسی ساخته می&zwnj;شود.<br />ـ متخصص هستان&zwnj;شناسی می&zwnj;تواند این شبکه را در خود نرم&zwnj;افزار درک کند.<br />ـ برای اینکه این شبکه برای دیگران هم قابل استفاده باشد، نرم&zwnj;افزارهای دیگری به نرم&zwnj;افزار هستان&zwnj;شناسی افزوده می&zwnj;شود که می&zwnj;تواند شبکۀ منطقی موجود در هستان&zwnj;شناسی را به صورت&zwnj;های گوناگون به بیان تصویری یا اقسام دیگرِ بیان درآورد.<br />ـ این شبکه&zwnj;ها یا نمودارها همۀ مفاهیم و روابط بین آنها را، بسته به درخواست کاربر، نشان می&zwnj;دهد. محققان و مدیران می&zwnj;توانند از نرم&zwnj;افزار درخواست&zwnj;های گوناگونی بکنند و نمودارهای مختلفی بطلبند.<br />ـ گفتیم که از هستان&zwnj;شناسی می&zwnj;توان نمودار دریافت کرد؛ اما فایدۀ هستان&zwnj;شناسی بیش از این است.<br />هر دانشنامۀ مفصل کاغذی یا رقومی، دانسته یا ندانسته، مبتنی بر هستان&zwnj;شناسی&zwnj;ای است. همچنین موتورهای جستجو مبتنی بر هستان&zwnj;شناسی است. اگر بخواهیم دانشنامه&zwnj;ای کاغذی یا رقومی یا پایگاه دانش/ پایگاه اطلاعات/ یا حتی پایگاه داده&zwnj;هایی برای موضوعات گوناگون بسازیم که مستحکم باشد و قابلیت&zwnj;های جستجوی گسترده داشته باشد، ناگزیر به ساختن هستان&zwnj;شناسی&zwnj;ایم.<br />۱۶ مهر ۱۳۹۵</p>