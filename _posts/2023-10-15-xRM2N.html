--- 
title: "پیش‌گفتار ویراست سوم کتاب تاریخ جهانی معماری" 
authors: mirnezami 
types: blog 
featured: true
slug: xRM2N 
--- 
<p dir="RTL"><span lang="AR-SA">پیش&zwnj;گفتار ویراست سوم کتاب تاریخ جهانی معماری</span></p>
<p dir="RTL"><span lang="AR-SA">نوشتهٔ فرانسیس دی.کی. چینگ، مارک یارزومبک و ویکرامادیتیا پراکاش</span></p>
<p dir="RTL"><span lang="AR-SA">ترجمهٔ سیدمجید میرنظامی</span></p>
<p dir="RTL"><span lang="AR-SA">تاریخ جهانی معماری چیست؟ البته نمی&zwnj;توان پاسخ یکّه&zwnj;ای به این پرسش داد، درست همان&zwnj;طور که فقط یک راه برای تعریف کلمه&zwnj;هایی چون جهانی، تاریخ و معماری وجود ندارد. با این حال، معنای این کلمه&zwnj;ها کاملاً نامحدود نیست و در اینجا به&zwnj;منزلهٔ بُردارهایی عمل می&zwnj;کنند که به ما در ساختن روایت&zwnj;های این مجلد کمک کرده&zwnj;اند. ما امیدواریم که با این کتاب بحثی را دربارهٔ این اصطلاح&zwnj;ها برانگیزیم و در عین حال چارچوبی را فراهم کنیم که دانشجویان بتوانند از آن برای شروع بحث در کلاس استفاده کنند</span><span dir="LTR" lang="EN-GB">.</span></p>
<p dir="RTL"><span lang="AR-SA">این کتاب از محدودیت&zwnj;هایی که ضروریِ کلاس درس است، فراتر می&zwnj;رود؛ یعنی جایی که معلم در یک یا حتی دو نیمسال، باید محتوای آموزش را براساس تعدادی از عوامل محدود کند. خواننده باید بفهمد که همیشه چیزی فراتر از افق دید قرار دارد. با اینکه هر کتابی از این دست ناگزیر باید از نظر شمول موضوعی گزینشی باشد، ما تلاش کرده&zwnj;ایم بخش وسیعی از جهان را با همهٔ تنوعش پوشش دهیم. در همان حال، کتاب نمی&zwnj;خواهد دایرةالمعارفی از همهٔ مصنوعات بشر باشد؛ و نیز فرض نمی&zwnj;گیرد که بر هرآنچه از جنس معماری است، یک اصل جهان&zwnj;روا حاکم است. بناهای گنجانده&zwnj;شده در کتاب برای ما چیزی بیش از صرفاً یادمان&zwnj;هایی از دستاورد است. ما آن&zwnj;ها را به&zwnj;منزلهٔ قطعاتی می&zwnj;بینیم که به ما امکان می&zwnj;دهند درهم&zwnj;تنیدگی سیاق&zwnj;های اجتماعی، سیاسی، مذهبی و اقتصادی را که در آن قرار گرفته&zwnj;اند، بهتر درک کنیم. تا جایی که ممکن است بر بافت&zwnj;های شهری و همچنین بر مصالح و سطوح تاکید می&zwnj;کنیم. ما همچنین سعی کرده&zwnj;ایم به&zwnj;اندازهٔ کمیت، بر کیفیت نیز تأکید داشته باشیم. از چنان منظری، کلمهٔ جهانی</span><span dir="LTR" lang="EN-GB"> (Global) </span><span lang="AR-SA">در عنوان کتاب آن&zwnj;قدر که نشانهٔ افقی دانشورانه است، بر مفهومی جغرافیایی دلالت نمی&zwnj;کند. بدان معنی، این کتاب مجموع همهٔ تاریخ های محلی نیست. این کتاب رسالتش را به رشتهٔ معماری معطوف کرده است که ما را ملزم به دیدن اتصال&zwnj;ها، تنش&zwnj;ها و پیوستگی&zwnj;هایی می&zwnj;کند که از چشم&zwnj;اندازهای به&zwnj;اصطلاح محلی فراتر می&zwnj;رود. از این جنبه، روایت ما فقط یکی از انواع روایت&zwnj;های ممکن است</span><span dir="LTR" lang="EN-GB">.</span></p>
<p dir="RTL"><span lang="AR-SA">همزمانی</span><span dir="LTR" lang="EN-GB"> (Synchrony) </span><span lang="AR-SA">را در حکم چارچوب قدرتمندی برای بحث&zwnj;هایمان به کار گرفته&zwnj;ایم. برای مثال، به همان اندازه که امروزه در کشور کُره جار می&zwnj;زنند قصر گیونگباک</span><span dir="LTR" lang="EN-GB"> (Gyeongbok Palace) </span><span lang="AR-SA">مثالی از معماری سنتی کره&zwnj;ای است، ما خاطرنشان می&zwnj;کنیم که این بنا به عملیات ساختمانی اوراسیایی&zwnj;ای نیز تعلق دارد که از ژاپن (ویلای سلطنتی کاتسورا) تا چین (پکن و قبرهای مینگ)، ایران (اصفهان)، هند (تاج محل)، ترکیه (مجموعهٔ سلیمانیه)، ایتالیا (باسیلیکای سن پیتر و ویلا روتوندا)، فرانسه (شامبور) و روسیه (کلیسای جامع عروج) کشیده شده است. در برخی از نمونه&zwnj;ها می&zwnj;توان پنداشت که اطلاعات از مکانی به مکان دیگری جریان داشته است. اما چنین حرکتی خودش لازمه&zwnj;ای برای اینکه آن معماری را &laquo;جهانی&raquo; بدانیم نیست. برای ما کافی است بدانیم این سازه&zwnj;ها معاصر هم هستند و هرکدام تاریخ خاص خودشان را دارند. اگر اتصال&zwnj;های اضافه&zwnj;ای حاصل از تجارت، جنگ یا سایر صورت&zwnj;های ارتباط در کار بود، برای ما نسبت به معاصربودگی فرع تلقی می&zwnj;شود</span><span dir="LTR" lang="EN-GB">.</span></p>
<p dir="RTL"><span lang="AR-SA">این بدان معنا نیست که روایت ما منحصر به داستان بناها و محوطه&zwnj;های منفرد است، فقط بدین معنی است که بین توضیح نحوهٔ کارکرد یک بنا و نحوهٔ قرارگیری آن در دنیای تأثیرات و ارتباطاتش، نوعی دادوستد وجود دارد. بنابراین، ما سعی کرده&zwnj;ایم به ویژگی&zwnj;های هر بنای منفردی پایبند بمانیم و در عین حال اذعان کنیم که هر پروژهٔ معماری&zwnj; همیشه در جهانی بزرگتر - و حتی یک جهان&zwnj;بینی - جاگیر شده است که مستقیم و غیرمستقیم بر آن تأثیر می&zwnj;گذارد.</span></p>
<p dir="RTL"><span lang="AR-SA">تمایل شدید پسا-سدهٔ-نوزدهمی ما به نگریستن به معماری از پس عینک دولت-ملت (</span><span dir="LTR" lang="EN-GB">nation-state</span><span lang="AR-SA">)، اغلب درک چنین تصویر جهانی&zwnj;ای را دشوار می&zwnj;کند. افزون بر این، در برابر سلطه&zwnj;جویی روزافزون اقتصاد جهانی امروزی، </span><span lang="FA">گرایشی در میان </span><span lang="AR-SA">مورخان و اغلبْ معماران به ملی&zwnj;سازی، محلی&zwnj;سازی، منطقه&zwnj;ای&zwnj;سازی و حتی خُرد-منطقه&zwnj;ای&zwnj;سازی تاریخ وجود دارد که شاید مقاومت&zwnj;های معناداری باشد، اما ممکن است مانع دیدن همزمانی تاریخی و اتصال متقابل واقعیت&zwnj;های جهانی شود که از مدت&zwnj;های بسیار قبل از جهانی&zwnj;سازی برههٔ کنونی وجود داشته است. تُرک&zwnj;های امروزی چه سرنوشتی پیدا می&zwnj;کردند اگر همچنان در شرق آسیا باقی می&zwnj;ماندند؟ از ابتدای تاریخ، جابه&zwnj;جایی مردم، ایده&zwnj;ها، غذاها و ثروت، ما را به یکدیگر پیوند داده است. بدون اینکه واقعیت دولت-ملت&zwnj;ها و ادعاهایشان مبنی بر تاریخ&zwnj;ها و هویت&zwnj;های بی&zwnj;تا را انکار کنیم، ما در برابر این وسوسه مقاومت کرده&zwnj;ایم که سروته روایتمان را برای مطابقت با مؤلفه&zwnj;های ملی&zwnj;باورانه بزنیم. برای مثال، معماری هندی ممکن است از آغاز تا به امروز دارای برخی خصایص متداوم باشد، اما کمتر از آنچه تصور می&zwnj;کنید بر سر اینکه ممکن است آن خصایص چه باشند اطمینان وجود دارد. جریان&nbsp; بودیسم هندی به&zwnj;سوی چین، گشایش مسیر تجارت به جنوب شرقی آسیا، استقرار مغول&zwnj;ها در شمال، ورود اسلام از شرق، و استعمارگری انگلیسی&zwnj;ها فقط برخی از پیوندهای آشکارتری هستند که هند را، خواه ناخواه، به رویدادهای جهانی گره می&zwnj;زند. بیش از &laquo;هندی بودنِ&raquo; مفروضِ معماری هندی، همین پیوندها و معماریِ حاصل از آن است که توجه ما را به خود جلب می&zwnj;کند. افزون بر این، هند از نظر تاریخی به پادشاهی&zwnj;های متعددی تقسیم شده است که مانند اروپا، به&zwnj;راحتی می&zwnj;توانستند به ملت&zwnj;های خاص خود بدل شوند (و در برخی موارد چنین تبدیلی رخ داده است). برای مثال، سلسلهٔ چولا در شبه&zwnj;قارهٔ هند در قرن دهم، نه&zwnj;تنها یک امپراتوری بود، بلکه دارای جهان&zwnj;بینی یکتای خود بود. در نوشتن تاریخ آن، ما سعی کرده&zwnj;ایم هویت متمایز آن را حفظ کنیم و در عین حال شیوه&zwnj;هایی را که با آن تخیلات جهانی خود را ترسیم می&zwnj;کند، مشخص کنیم</span><span dir="LTR" lang="EN-GB">.</span></p>
<p dir="RTL"><span lang="AR-SA">در کل، هدف ما این است که به دانشجویان معماری کمک کنیم تا درک درستی از نحوهٔ تعیُّن معماری براساس مقتضیات زمان و موقعیت پیدا کنند. به طور خاص، ما این وابستگی&zwnj;های متقابل را برای تأکید بر آنچه مدرنیتهٔ اجتناب&zwnj;ناپذیرِ هر دوره می&zwnj;دانیم، روایت کرده&zwnj;ایم. ما اغلب به گذشته&zwnj;های دور به&zwnj;مثابه حرکتی آهسته از عصری به عصری، از سلسله&zwnj;ای به سلسله&zwnj;ای، از پادشاهی به پادشاهی، می&zwnj;اندیشیم و فقط گذشتهٔ اخیر را حرکتی با سرعت بیشتر قلمداد می&zwnj;کنیم. در این دیدگاه فرجام&zwnj;باورانه</span><span dir="LTR" lang="EN-GB"> (teleological)</span><span lang="AR-SA">، لحظهٔ&zwnj; حال قلهٔ تمدن است و تاریخ روایتی است از پیشرفت که براساس ارزش&zwnj;های حال سنجیده می&zwnj;شود. درست مقابل چنین دیدگاهی، ما تلاش کرده&zwnj;ایم هر دورهٔ تاریخی را با توجه به چالش&zwnj;های خاص خودش نشان دهیم و تاریخ معماری را تاریخی از تغییرهای پی&zwnj;درپی و اغلب چشمگیر تصویر کنیم که مصالح نو، فناوری&zwnj;های نو و تغییر اوضاع سیاسی و آرمان&zwnj;های زیباشناختی و دینی آن را به پیش رانده است. این تغییرات، که در زمان&zwnj;های مختلف به&zwnj;شکلی متفاوت بیان شده&zwnj;اند، همیشه هنجار را به گونه&zwnj;ای به چالش می&zwnj;کشند که، ما در عصر خود، ممکن است آن را مدرنیته بنامیم</span><span dir="LTR" lang="EN-GB">.</span></p>
<p dir="RTL"><span lang="AR-SA">شهری&zwnj;شدن دلتای رود فرات به&zwnj;دست سومری&zwnj;ها، اقتصاد روستامحور پیشینِ رشته&zwnj;کوه&zwnj;های زاگرس را منسوخ کرد. معرفی آهن در سدهٔ نهم پ.د.م، فاتحهٔ مصریان را خواند و به جوامعی مانند دوریَن&zwnj;ها، اتروسک&zwnj;ها و نوبیایی&zwnj;ها که زمانی از چشم&zwnj;انداز جهانی نسبتاً حاشیه&zwnj;ای بودند، اجازه داد تا ناگهان بر چشم&zwnj;انداز فرهنگی و معماری تسلط پیدا کنند. حملهٔ مغولان در سدهٔ سیزدهم ممکن است ویرانی زیادی به بار آورده باشد، اما در پی آن پیشرفت&zwnj;های بی&zwnj;سابقه&zwnj;ای رخ داد. گسترش بانتو به سمت جنوب آفریقا و گسترش پولینزی&zwnj;ها به سمت اقیانوس آرام در زمان خود به همان اندازه چشمگیر بود که به&zwnj;واقع استعمار مؤثرتر و سریع&zwnj;تر این سیاره به&zwnj;دست اروپایی&zwnj;ها. با تمرکز بر مدرنیتهٔ هر نمونهٔ تاریخی، ما از چشم&zwnj;انداز جهانی برای برجسته&zwnj;کردن سرگذشت هیجان&zwnj;انگیز تغییر تاریخی استفاده کرده&zwnj;ایم، به&zwnj;جای اینکه تاریخ معماری را تحت هدایت سنت&zwnj;ها و ذوات ببینیم</span><span dir="LTR" lang="EN-GB">.</span></p>
<p dir="RTL"><span lang="AR-SA">بیاییم سراغ اصطلاح معماری. افراد معدودی هستند که در تشخیص آن از سایر هنرها، مانند نقاشی یا مجسمه سازی، مشکلی داشته باشند. اما اینکه خود معماری از چه چیزی تشکیل شده است، همیشه موضوع بحث&zwnj;های شدیدی بوده است؛ به&zwnj;ویژه در میان معماران، مورخان معماری و منتقدان. برخی استدلال کرده&zwnj;اند که معماری از ضرورت به محافظت از خود در برابر محیط طبیعی ناشی می&zwnj;شود، برخی دیگر آن را بیانی از تمایلات نمادین می&zwnj;دانند، یا اینکه می&zwnj;گویند بهترین حالت معماری زمانی است که درون سنت&zwnj;های محلی جای گرفته باشد. در این کتاب، بدون اینکه درِ بحث را تخته کنیم، امیدواریم که خواننده شروع به دیدن معماری به&zwnj;منزلهٔ نوعی تولید فرهنگی کند. از این نظر، این کتاب ملازم کتاب معماری جوامع نخستین (وایلی، 2013) است که در تاریخ جهان&zwnj;های پیشا-کشاورزی و گذار به کشاورزی غور می&zwnj;کند.</span></p>
<p dir="RTL"><span lang="AR-SA">در این کتاب، در هرجا که مناسب بوده بر مسائلی چون حمایت&zwnj;گری از ساخت بنا، کاربری، معنا و نمادشناسی تأکید کرده&zwnj;ایم و سعی کرده&zwnj;ایم تصویرِ تاریخیِ گسترده&zwnj;ای از زمان و سیاق ترسیم کنیم و در عین حال از اینکه ویژگی&zwnj;های صوری&nbsp; چشمگیر یک سازه را از قلم نینداخته&zwnj;ایم، اطمینان حاصل کنیم. البته می&zwnj;توان بر سر واژه&zwnj;هایی مانند فرهنگ و تمدن نیز مانند واژهٔ معماری مناقشه کرد. این واژه&zwnj;ها در سیاق&zwnj;های مختلف معانی متفاوتی دارند. با این حال، به&zwnj;رغم چنین ابهاماتی، ما بر این باوریم که تمدن بدون بناهایی که دارای جایگاه ویژه&zwnj;ای هستند- خواه برای دین، حکومت، صنعت یا زندگی باشند- تصورناپذیر است. درست مانند فرآیندهای اهلی&zwnj;سازی در کشاورزی، معماری در پیشا-تاریخ ما ظهور کرد و تا انتها بخشی جدایی&zwnj;ناپذیر از بیان انسان باقی خواهد ماند</span><span dir="LTR" lang="EN-GB">.</span></p>
<p dir="RTL"><span lang="AR-SA">از آنجا که ما بیشتر با بناهای برجسته سروکار داشته&zwnj;ایم، فضایی برای ترسیم تصویری از توسعهٔ تاریخی فضاهای بومی و خانگی در اختیار نداشته&zwnj;ایم. دلیلش این نیست که ما به اهمیت آن&zwnj;ها اذعان نمی&zwnj;کنیم، بلکه به این دلیل است که می&zwnj;خواستیم در خطی استدلالی ثابت&zwnj;قدم بمانیم که به ما اجازه می&zwnj;دهد تاریخ معماری را چونان امری متصل به تاریخ ایده&zwnj;ها، فناوری&zwnj;ها، نظریه&zwnj;ها، ادیان و سیاست&zwnj;ها بنگریم. هر فصل مجموعه&zwnj;ای از </span><span lang="FA">شرایطی</span><span lang="AR-SA"> را معرفی می&zwnj;کند که محصولات معماری و معنای آن عصر را شکل می&zwnj;دهند. تغییرات در برخی جاها شاید چشمگیرتر از جاهای دیگر باشد، اما در همهٔ موارد سعی می&zwnj;کنیم علل آن را توضیح دهیم. برای نمونه، فراعنهٔ مصری در دوره&zwnj;ای زمانی دستور ساخت اهرام را صادر کردند. اما بعدها ساخت هرم را متوقف کردند و به&zwnj;جای آن به ساخت معابد عظیم رو آوردند. خواننده لازم است بفهمد دلیل سیاسی&zwnj;ای که این تغییر را ضروری می&zwnj;ساخت، چه بوده است. نه&zwnj;تنها بودیسم در مسیر خود به شرق و جنوب شرق آسیا تغییر ریخت داد، بلکه بر معماری بودایی نیز همین رفت. معابد صخره&zwnj;ای اِلورا از هیچ پدیدار نشدند، اما فناوری صخره-تراشی هرگز در این مقیاس استفاده نشده بود و احتمالاً تا سدهٔ سیزدهم د.م. </span><span lang="FA">خاموش شد</span><span lang="AR-SA">. از این نظر، از خوانندگان می&zwnj;خواهیم که معماری را نه&zwnj;تنها در گسترهٔ فضا، بلکه در طول زمان نیز مقایسه کنند</span><span dir="LTR" lang="EN-GB">.</span></p>
<p dir="RTL"><span lang="AR-SA">سازمان&zwnj;دهی کتاب</span></p>
<p dir="RTL"><span lang="AR-SA">به&zwnj;جای سازمان&zwnj;دهی فصل&zwnj;ها براساس کشورها یا مناطق منفرد، مانند هند، ژاپن یا فرانسه، این کتاب براساس &laquo;برش&zwnj;های زمانی&raquo; سامان یافته است. کتاب از </span><span lang="FA">هجده</span><span lang="AR-SA"> برش گاه&zwnj;نگارانه تشکیل شده است که از </span><span lang="FA">۳۵۰۰</span><span lang="AR-SA"> پ.د.م آغاز می&zwnj;شود و به </span><span lang="FA">۱۹۵۰</span><span lang="AR-SA"> ختم می&zwnj;شود و چارچوب کتاب را تشکیل می&zwnj;دهد. هر برش زمانی، نه پایان یک دوره، بلکه حدوداً میانهٔ یک دوره را که هر فصل به آن می&zwnj;پردازد، مشخص می&zwnj;کند. برای مثال، </span><span lang="FA">۸۰۰</span><span lang="AR-SA"> د.م. دورهٔ بین </span><span lang="FA">۷۰۰</span> <span lang="AR-SA">و </span><span lang="FA">۹۰۰</span><span lang="AR-SA"> د.م. را پوشش می&zwnj;دهد. با این حال، ما در مورد حیطهٔ یک برش زمانی خاص سخت&zwnj;گیری نکرده&zwnj;ایم. برای حفظ انسجام، هر زمان که لازم بوده، در گنجاندن مطالبی از قبل و بعد از حدود تعیین&zwnj;شده تردید نکرده&zwnj;ایم. بنابراین، هر برش زمانی را باید بیشتر به&zwnj;منزلهٔ یک نشانگر در میان پیچیدگی رودخانهٔ جاری تاریخ دید، نه یک میلهٔ اندازه&zwnj;گیری زمانی دقیق</span><span dir="LTR" lang="EN-GB">.</span></p>
<p dir="RTL"><span lang="AR-SA">در آغاز هر برش زمانی، جستاری دیباچه&zwnj;ای به نیروهای تاریخی شکل&zwnj;دهنده به آن دورۀ زمانی می&zwnj;پردازد که در پی آن یک نقشه و خط&zwnj; زمانی، همۀ بناهای مهم مورد بحث در فصل را جانمایی می&zwnj;کند. بحث دربارهٔ بناها و گروه&zwnj;های بنا&zwnj;ها در سلسله&zwnj;ای از بخش&zwnj;های فرعی کوچک قرار دارد که با موقعیت زیرقاره&zwnj;ای مرتبط با آن مشخص شده&zwnj;اند &ndash; شرق آسیا، جنوب&zwnj;شرقی آسیا، جنوب آسیا، غرب آسیا، اروپا، آفریقا، آمریکای شمالی، آمریکای مرکزی یا آمریکای جنوبی</span><span dir="LTR" lang="EN-GB">.</span></p>
<p dir="RTL"><span lang="AR-SA">به&zwnj;جای اینکه مباحث درون همهٔ برش&zwnj;های زمانی را براساس نظمی مشابه مرتب کنیم، هریک را براساس منطق درونی خودش مرتب کرده&zwnj;ایم<a name="_Hlk147756599"></a>. به&zwnj;رغم دشواری&zwnj;هایی که ممکن است چنین کاری در پی داشته باشد، این راهبرد را برگزیده&zwnj;ایم تا به مخاطبان یاداور شویم کرۀ زمین</span><span dir="LTR" lang="EN-GB"> (Globe) </span><span lang="AR-SA">واقعاً از شرق یا غرب آغاز نمی&zwnj;شود، بلکه درواقع می&zwnj;تواند از هر نقطه&zwnj;ای آغاز شود و به هر نقطه&zwnj;ای بینجامد.</span><span lang="AR-SA"> تسلسل زیربخش&zwnj;ها را به&zwnj;نحوی مرتب کرده&zwnj;ایم که استمرار روایی آن فصلِ مشخص حفظ شود. اغلب، این تداوم را صرفاً مجاورت جغرافیایی فراهم می&zwnj;آورد. در موارد دیگر، ما بخش&zwnj;های فرعی را به هم ربط داده&zwnj;ایم تا در مورد مسائل تاریخ&zwnj;نگارانه مانند تأثیر و تحرکِ ایده&zwnj;ها یا تضادهای بین پادشاهی&zwnj;ها نکته&zwnj;ای را بیان کنیم</span><span dir="LTR" lang="EN-GB">.</span></p>
<p dir="RTL"><span lang="AR-SA">باید هریک از زیربخش&zwnj;های کتاب را، که ممکن است فقط یک صفحه یا به بلندی چهار یا پنج صفحه باشد، یک نمونه&zwnj;موردی کوچک در نظر گرفت که انسجام درونی خودش را دارد. مطالعهٔ این بخش&zwnj;ها را می&zwnj;توان مستقل از دیگر بخش&zwnj;ها تکلیف کرد. ما علاوه بر اطمینان از اینکه واقعیت&zwnj;ها و توصیف&zwnj;های مربوط به هر پروژهٔ مهمی را که به آن می&zwnj;پردازیم به&zwnj;اندازهٔ کافی پوشش داده&zwnj;ایم، بر کوشش&zwnj;های فرهنگی و جهانی خالق آن نیز تأکید کرده&zwnj;ایم. برای مثال، بحث دربارهٔ رنسانس متعالی ایتالیایی شامل صفحاتی دربارهٔ پیاتزا دل کامپیدولیو، ایل جزو، ویلا فارنزه، ایل ردنتوره، ویلاهای پالادیایی و یوفیتزی است</span><span dir="LTR" lang="EN-GB">.</span> <span lang="AR-SA">تعداد نمونه&zwnj;موردی&zwnj;های هریک از بحث&zwnj;های تمدنی یکدست نیست. بعضی مواقع شش اثر و در دیگر مواقع فقط یک یا دو اثر معرفی شده است. این تفاوت&zwnj;ها ناشی از داوری ما دربارهٔ اهمیت آن موضوع است و همچنین دسترسی به پژوهش&zwnj;هایی که دربارهٔ آن انجام شده است. برای مثال، اطلاعات در دسترس ما از تمدن&zwnj;های بین&zwnj;النهرین خیلی بیشتر از آمریکای پیشا-کلمبی است. درواقع، اختلاف زیادی در دسترسی به اطلاعات وجود دارد. در حالی که ما اطلاعات بسیاری در مورد تمدن&zwnj;های اولیهٔ بین&zwnj;النهرین داریم، در کمال شگفتی، دربارهٔ تمدن&zwnj;های پیشا-کُلُمبی اطلاعات کمی داریم. باستان&zwnj;شناسی که با او صحبت کردیم تخمین زد که فقط 15درصد از محوطه&zwnj;های پیشا-کلمبی حفاری شده&zwnj; است. همچنین بسیاری از محوطه&zwnj;های باستان&zwnj;شناسی در کشورهای جنگ&zwnj;زده در سراسر جهان وجود دارد که از دسترس خارج است، و حتی محوطه&zwnj;هایی که به دلیل کمبود بودجه یا آگاهی امکان کاوش در آن میسر نیست. بنابراین، یک تصویر پرجزئیات از تاریخ معماری هنوز رؤیایی است که ما فقط می&zwnj;توانیم آرزوی آن را در سر داشته باشیم</span><span dir="LTR" lang="EN-GB">.</span></p>
<p dir="RTL"><span lang="AR-SA">هدف از ترسیم&zwnj;های کتاب این است که جزئی جدایی&zwnj;ناپذیر از روایت باشد. این ترسیم&zwnj;ها نه&zwnj;تنها متن را مصوّر می&zwnj;کنند، بلکه کمک می&zwnj;کنند تا داستان خودشان را روایت کنند. همهٔ مطالب متن را ترسیم&zwnj;ها به تصویر نکشیده&zwnj;اند، همان&zwnj;گونه که ترسیم&zwnj;ها برای انتقال مطالبی به کار رفته&zwnj;اند که در متن به آن اشاره&zwnj;ای نشده است. ما سعی کرده&zwnj;ایم با تقسیم فضای فیزیکی و معرفت&zwnj;شناختی در هر صفحه به همان اندازهٔ تقسیم بین متن و تصویر، از این واقعیت حسن استفاده را ببریم. این ترسیم&zwnj;ها همچنین از هنر رو به زوال طراحی در عصر عکاسی و برنامه&zwnj;های پیشرفتهٔ کامپیوتری حکایت می&zwnj;کنند.</span></p>
<p dir="RTL"><span lang="AR-SA">اگرچه ممکن است مدرسان نخواهند طرح درس را براساس برش&zwnj;های زمانی سازمان&zwnj;دهی کنند، ممکن است بریدن و چسباندن گزینشی زیربخش&zwnj;ها را برای جفت&zwnj;وجور شدن با روایت تاریخی&zwnj;شان مفید تشخیص دهند. چنین گزینش&zwnj;هایی را می&zwnj;توان به صورت جغرافیایی یا با معیارهای دیگری انجام داد. بار دیگر تکرار می&zwnj;کنیم، این واقعیت که بخش&zwnj;های فرعی به&zwnj;منزلهٔ نمونه&zwnj;موردی در نظر گرفته می&zwnj;شوند، به آن&zwnj;ها اجازه می&zwnj;دهد تا حتی خارج از ترتیب قرارگیری&zwnj;شان به&zwnj;صورت منسجم خوانده شوند.</span></p>
<p dir="RTL"><span lang="AR-SA">کتابی مانند کتاب حاضر در تلاش برای ایجاد استانداردی واحد برای نام&zwnj;ها، اصطلاحات، و املا، به&zwnj;ویژه آن&zwnj;هایی که خاستگاه غیرغربی دارند، تقریباً با مشکلات لاینحلی مواجه است. برای مثال، یک مسجد خاص ممکن است نام&zwnj;های مختلف انگلیسی، عربی، فارسی و هندو داشته باشد. باید از کدام&zwnj;یک استفاده کرد؟ آیا باید بگوییم &laquo;نیجو-جو&raquo; (پسوندِ &laquo;جو&raquo; در ژاپنی به&zwnj;معنی قلعه است) یا &laquo;قلعهٔ جو&raquo;؟ آیا باید &laquo;پاگودا&raquo; را، بدان&zwnj;گونه که در زبان چینی می&zwnj;گویند، &laquo;تا&raquo; نامید یا باید بر نام انگلیسی متعارف آن پافشاری کرد؟ در کل، ما سعی کرده&zwnj;ایم از نام&zwnj;هایی که در دانش آکادمیک فعلی به زبان انگلیسی رایج&zwnj;ترین است، استفاده کنیم. احمقانه است اگر بخواهیم از شر کلمهٔ یونانی &laquo;پیرامید&raquo; برای نام&zwnj;گذاری نوعی از بناهای مصری خلاص شویم، با اینکه می&zwnj;دانیم این کلمه از نانی یونانی به نام پیرامیدوس (</span><span dir="LTR" lang="EN-GB">pyramidos</span><span lang="AR-SA">)</span><span lang="AR-SA"> برگرفته شده است، اما از سوی دیگر، برای ذکر یک مثال مخالف، مایلیم پیشنهاد کنیم که &laquo;انگکور وات&raquo; با نام واقعی خود، یعنی &laquo;وِرا ویشنولوک&raquo; نامیده شود. هنگامی که املای یک اسم خاص را انتخاب کردیم، سعی کردیم در استفاده از آن ثابت&zwnj;قدم بمانیم. با این حال، در برخی از جاها، ما عمداً از اصطلاح&zwnj;های غیرانگلیسی استفاده کرده&zwnj;ایم، حتی زمانی که یک کاربرد رایج انگلیسی برای آن وجود دارد. هر زمان که احساس می&zwnj;کردیم معادل انگلیسی گمراه کننده است، این کار را انجام داده&zwnj;ایم (مثلاً پاگودای انگلیسی هیچ ربطی به &laquo;تا&raquo; ندارد) یا زمانی که بحث در مورد کاربرد زبانی محلی به&zwnj;نحوی روشنگر است. آرزوی ما این است که حرکتی را به سمت واژگان متنوع&zwnj;تر و مناسب برای معماری جهان آغاز کنیم. زبان، مانند معماری، موجودی زنده با مرزهای نامشخص است و به این ترتیب، جایگاه معماری را در مقام یک دال فرهنگیِ چندوجهی منعکس می&zwnj;کند</span><span dir="LTR" lang="EN-GB">.</span></p>
<p>&nbsp;</p>
<p class="MsoNormal" dir="RTL" style="direction: rtl; unicode-bidi: embed;"><span lang="AR-SA">در خاتمه تمایل داریم اذعان کنیم که در تهیه و نگارش این کتاب، فرآیندی که در هر لحظه از آن لذت برده&zwnj;ایم، پیوسته ناآگاهی خود را در بسیاری از موارد متذکر شده&zwnj;ایم. گفت&zwnj;وگو با همکاران، و همچنین سفر به برخی از محوطه&zwnj;هایی که از آن سخن گفته&zwnj;ایم، بسیار ارزشمند بود. اما در نهایت، اثری مانند این کتاب فقط می&zwnj;تواند آغاز روند پالایشی طولانی باشد. بنابراین از همهٔ خوانندگانی که مایل به انجام این کار هستند، می&zwnj;خواهیم با ما تماس بگیرند، به بی&zwnj;دقتی&zwnj;ها اشاره کنند، در مورد چیزهایی که باید در نسخه&zwnj;های بعدی گنجانده شود، به ما بگویند، یا گفت&zwnj;وگویی دربارهٔ تاریخ، جهان و جایگاه ما در آن را آغاز کنند</span><span dir="LTR" lang="EN-GB">.</span></p>