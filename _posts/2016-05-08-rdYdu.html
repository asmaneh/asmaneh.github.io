--- 
title: "یادداشت یکم" 
authors: baradaran 
types: blog 
tags: زهرا برداران,اصفهان,گردشگری,تاریخ هنر,تاریخ معماری,آسمانه,مطالعات معماری ایران 
featured: false
slug: rdYdu 
excerpt: "این نخستین یادداشت از مجموعه یادداشت‌هایی است که قرار است به خواست خدا و با همت استادان گرامی و یاران دست‌اندرکار وبگاه حلقهٔ آسمانه در این صفحه قرار گیرد. نخستین‌ها همیشه مهم‌اند. در هر نخستین کاری تأملی لازم است؛ تا برایت روشن باشد این نخستین قدم است از کدام مسیر و البته برای رسیدن به کدام هدف. نوشتن از دغدغه‌ها و ایده‌ها و پرسش‌ها اگرچه برایم آسان نیست اما به قدر سختی‌اش جذاب هم است." 
--- 
<p style="text-align: justify;">یا هو<br />این نخستین یادداشت از مجموعه یادداشت&zwnj;هایی است که قرار است به خواست خدا و با همت استادان گرامی و یاران دست&zwnj;اندرکار وبگاه حلقهٔ آسمانه در این صفحه قرار گیرد. نخستین&zwnj;ها همیشه مهم&zwnj;اند. در هر نخستین کاری تأملی لازم است؛ تا برایت روشن باشد این نخستین قدم است از کدام مسیر و البته برای رسیدن به کدام هدف. نوشتن از دغدغه&zwnj;ها و ایده&zwnj;ها و پرسش&zwnj;ها اگرچه برایم آسان نیست اما به قدر سختی&zwnj;اش جذاب هم است. میلِ به خوانده شدن و نشر اندیشه&zwnj;ها و باورهاست که چون دیگران مرا هم در این راه می&zwnj;کشاند. همچون امتحانی که شاگرد را در بوتهٔ آزمایش استاد قرار می&zwnj;دهد این نوشته&zwnj;ها نیز در معرض نقد خوانندگان قرار خواهد داشت. پس از خداوند مهربان می&zwnj;خواهم که آنچه در این صفحه می&zwnj;نویسم حداقل به قدر وقتی که صرف خواندنش می&zwnj;شود ارزشمند باشد.<br />هفتهٔ گذشته سفری به اصفهان داشتیم. در مسیر بازگشت با همسرم از دیده&zwnj;ها و شنیده&zwnj;های سفر می&zwnj;گفتیم. آنچه در طول سفر در بیشتر مکان&zwnj;های دیدنی ــ که فرصت بازدیدشان را یافتم ــ قابل مشاهده بود حضور پرتعداد گردشگران ایرانی و خارجی&zwnj;ای بود که روزهای قشنگ اردیبهشت را به گردشگری فرهنگی در &laquo;نصف جهان&raquo; مشغول بودند؛ و البته پیش از هر گروه گردشگری، راهنمایانی که به زبان&zwnj;های مختلف، ایران را و فرهنگ و هنر و از همه بیشتر تاریخ معماری&zwnj;اش را به این خیل گردشگران می&zwnj;شناساندند. در این سفر تلاش کردم به هر بنایی که می&zwnj;روم به جای گرفتن عکس&zwnj;های فراوان گوشه&zwnj;ای بنشینم و کروکی&zwnj;ای از بنا بکشم و بدین&zwnj;ترتیب فرصتی می&zwnj;یافتم تا مستمع روایت&zwnj;های مختلف راهنمایان راجع به بانی و سبک معماری و دورة تاریخی و جزئیات معماریِ بناها باشم. به گمانم این هم اِپیدمی ما دانش&zwnj;آموختگان مطالعات معماری ایران است که هر جا سخن از تاریخ معماری باشد ناخودآگاه گوش&zwnj;هایمان تیز می&zwnj;شود. از خودم پرسیدم این دوستانِ راهنما چه تصویر و تصوری از معماری و هنر و فرهنگ ایران در اذهان این مسافران می&zwnj;سازند؟ و این تصویر با آنچه محققان تاریخ معماری در تلاش برای کشف آن هستند، چه نسبتی دارد؟ آیا خودشان تصویر جامعی هرچند مبهم از فرهنگ و هنر ایران در ذهن دارند؟ آیا لازم است راهنمای گروهی گردشگر فرانسوی در اصفهان از هنر و معماریِ دورة &nbsp;سلجوقیان در خراسان نیز باخبر باشد یا دانستن زبان فرانسه و مطالعة چند کتاب راهنمای گردشگری اصفهان برای ساختن این تصویر کافی است؟<br />با توجه به رشد روزافزون صنعت توریسم در جهان و ورود تدریجی کشورمان به این حوزه به نظر می&zwnj;رسد تأمین محتوای لازم برای شناساندن تاریخ هنر و معماری ایران به گردشگران می&zwnj;تواند از جملهٔ فعالیت&zwnj;های تأثیرگزار و نیز زمینة کاری مناسبی برای محققان حوزة تاریخ معماری باشد. با این فرض پرسش اصلی این است که چگونه و از چه راهی می&zwnj;توان این دو حوزة فعالیتی را با یکدیگر مرتبط ساخت؟ مطمئناً حتی با کمی تفکر در این باره می&zwnj;توان به ایده&zwnj;ها و راهکارهایی رسید که البته میزان امکان&zwnj;پذیری هر کدام نیازمند بررسی&zwnj;های بیشتر خواهد بود. از تألیف کتب ایرانشناسی و طراحی کاتالوگ&zwnj;های معرفی آثار تاریخی گرفته تا تولید نرم&zwnj;افزارها و اپلیکیشن&zwnj;هایی که این روزها بازار تولیدشان داغ است و به ابزار اصلی یادگیری و نشر دانش بدل شده&zwnj;اند.<br />بیشترمان خاطرات کلاس&zwnj;های درس تاریخ مدرسه را به یاد داریم. در این خاطرات، معلمان تاریخی محبوبترند که تاریخ را به شکل داستان برای شاگردان روایت کرده&zwnj;اند و با این شیوه توفیق بیشتری در انتقال مفاهیم و مباحث تاریخی داشته&zwnj;اند؛ به گونه&zwnj;ای که شاگردان با گذشت سال&zwnj;ها هنوز هم گفته&zwnj;های معلمانشان را به خاطر دارند. بنابراین چالش اصلی این است که چگونه می&zwnj;توان گردشگران را به جای آنکه مخاطب مجموعه&zwnj;ای از اطلاعات متفرق و بی&zwnj;معنی و در بسیاری موارد بی&zwnj;اساس درخصوص فرهنگ و هنر ایران باشند به سویی هدایت کرد که به فهمی کل&zwnj;نگرانه و یکدست از سیر تطور هنر و معماری ایران&zwnj;زمین دست یابند؛ فهمی عمیق که تجربه&zwnj;ای فراتر از حس لذت مواجهه با بنایی زیبا و باشکوه و یا حس تعجب حاصل از دریافت مجموعه&zwnj;ای از اطلاعات باشد. در این راستا، ابزارهای متنوعی را می&zwnj;توان به کار گرفت. برای نمونه آموزش راهنمایان به نحوی که به جای واگویة مکرر داده&zwnj;های تاریخی و توصیفات معماری که گویا هدفش آماده کردن گردشگران برای کنکور تاریخ هنر و معماری است، اطلاعات را اولویت&zwnj;بندی کرده و به نحوی هدفمند در اختیار علاقه&zwnj;مندان قرار دهند. در کنار بهره&zwnj;مندی از ابزارهای مختلف آنچه دستیابی به این هدف را امکان&zwnj;پذیر می&zwnj;کند داشتن برنامه&zwnj;ای مدون و جامع است که ابزارهای متنوع و منابع مختلف و رویکردهای متفاوت را در راستای مورد نظر همگرا سازد.<br />مطمئناً در حال حاضر نیز افراد و گروه&zwnj;هایی با رویکردی مشابه به کار معرفی ایران و ایرانی آنگونه که در شأن اوست مشغولند اما قطعاً چنین حرکت&zwnj;هایی اگر مورد حمایت سازمان&zwnj;های متولی چون سازمان میراث فرهنگی و گردشگری قرار گیرند و جایگاهشان در طرح جامع فهم هنر و معماری ایران دیده شود، دامنة تأثیرشان بسیار بیشتر خواهد بود. ایدة برگزاری کارگاهی برای فهم معماری ایران برای مخاطب دانشجو و تجربة برگزاری چندین کارگاه در شهرهای گرگان و بیرجند و بوشهر را می&zwnj;توان به منزلهٔ تجربیات موفق مشابه در این زمینه، بررسی و آسیب&zwnj;شناسی کرد.<br />در پایان ذکر این نکته بی&zwnj;جا نیست که در سرگشتگیِ امروز دانش&zwnj;آموختگان رشته&zwnj;هایی چون مطالعات فرهنگی و مطالعات معماری ایران و پژوهش هنر پس از پایان تحصیل تا یافتن جایگاه خود در بازار کار حرفه&zwnj;ای، ایده&zwnj;پردازی برای شروع زمینه&zwnj;های کاری جدید و به نوعی کارآفرینی در این حوزه، تا چه اندازه می&zwnj;تواند در حفظ سرمایه&zwnj;های فکری و جلوگیری از متفرق گشتن ایشان در بسترهای کاری غیرمرتبط مفید باشد.<br />&nbsp;</p>