--- 
title: "آیا کرونا می‌تواند معماری را دگرگون کند؟" 
authors: badri 
types: blog 
tags: کرونا,جنگ جهانی اول,انقلاب صنعتی,آلمان,جمهوری وایمار,آپارتمان 
featured: false
slug: iBDBa 
--- 
<p dir="RTL" style="text-align: justify;"><span lang="FA">ایدﮤ آپارتمان با راه&zwnj;پله مرکزی که نسخه&zwnj;ای برای آلمانِ پس از جنگ جهانی اول بود، اکنون چنان فراگیر شده است که هر شهروند ایرانی به محض این که به نوسازی خانه قدیمی خود فکر می&zwnj;کند، در حالتی از بی&zwnj;اختیاری، صورت دیگری جز این الگوی ساخت به ذهنش نمی&zwnj;رسد</span><span dir="LTR">.</span> <span lang="FA">شاید صد سال دیگر نویسنده&zwnj;ای دربارﮤ این موضوع بنویسد که صورت خانه&zwnj;های سال ۱۵۰۰ خورشیدی چگونه تحت تأثیر شیوع جهانی ویروس کرونا به عنوان صورتی (فرمی) بدیهی شمرده می&zwnj;شوند</span><span dir="LTR">.</span></p>
<p dir="RTL" style="text-align: justify;"><span lang="FA">بر اساس اعلام منابع درمانی، همه&zwnj;گیری کرونا با روش&zwnj;های مقابلۀ کنونی تنها در اروپا دست&zwnj;کم دوسال ادامه خواهد داشت. از سوی دیگر کرونا یا همان ویروس کُوید ۱۹ اولین و آخرین بیماری&zwnj;ای نیست که در اثر تراکم سکونت روند صعودی به خود می&zwnj;گیرد. حتی اگر به زودی درمان قطعی و یا واکسن پیشگیری کرونا ساخته و استفاده شود، تبعات آن در ذهن جوامع گوناگون از جمله معماران و نظریه&zwnj;پردازان معماری و همچنین مصرف&zwnj;کنندگان معماری (معماری به مثابه کالا) و مخاطبان معماری (معماری به مثابه پیام) که همۀ مردم&zwnj;اند، باقی خواهد ماند</span><span dir="LTR">.</span></p>
<p dir="RTL" style="text-align: justify;"><span lang="FA">یکی از جلوه&zwnj;های کوچک و طعنه&zwnj;آمیز تأثیر کرونا بر مطالبۀ مردم از معماری، اقدام برخی مردم اروپا و آمریکای شمالی برای نصب شیر آب و شلنگ در توالت خانه&zwnj;هایشان پس از نایاب شدن دستمال توالت است؛ ایده&zwnj;ای که در نظر ما بسیار بدیهی و پیش پا افتاده به نظر می&zwnj;رسد</span><span dir="LTR">!</span> <span lang="FA">اما این تمام تغییری نیست که کرونا بر معماری خواهد گذاشت. بار منفی زندگی در مناطق پرجمعیت، آداب ضروری بهداشتی در هنگام ورود به خانه و محل کار، افزایش میزان مصرف آب، نیاز فوری به شست&zwnj;وشوی دست و صورت در کوچه و خیابان، احتمال ابتلای یکی از اعضای خانواده و لزوم جداسازی فضای اقامت او از بقیه، و ... همه و همه از مسیر ذهن نسل حاضر معماران و مدیران شهری، به ذهن نسل&zwnj;های بعد راه خواهد یافت و به مرور سیمای شهر و معماری جهان و البته ایران را دگرگون خواهد کرد.</span></p>
<p dir="RTL" style="text-align: justify;"><span lang="FA">***</span></p>
<p dir="RTL" style="text-align: justify;"><span lang="FA">انقلاب صنعتی در قرن هیجدهم و سال&zwnj;های پیش از آغاز جنگ جهانی اول در ۱۹۱۴ میلادی، باعث شد که کارگران مناطق روستایی و شهرهای کوچک برای کار در کارخانه&zwnj;ها به شهرهای بزرگ و صنعتی هجوم بیاورند. صاحبان این کارخانه&zwnj;ها برای اسکان کارگران، خانه&zwnj;هایی به&zwnj;هم&zwnj;فشرده، بدون آب و روشنایی مصنوعی و بدون توجه به ضرورت&zwnj;های بهداشتی بر پا کردند</span><span dir="LTR">.</span></p>
<p dir="RTL" style="text-align: justify;"><span lang="FA">زندگی&nbsp; در کوچه&zwnj;هایی تنگ و تاریک در میان دود و سروصدای کارخانه&zwnj;ها و در آغوش فقر و بیماری از این گروه مردم طبقه&zwnj;ای ساخت که داشتن کالسکه و بعدها اتومبیل برای آن&zwnj;ها غیرممکن شمرده می&zwnj;شد. طبقۀ فرادست جامعه اما در سایۀ نفوذ و ثروتش رخت خود را از مراکز متراکم و آلودۀ شهرها بربست و به محله&zwnj;های نوسازی در حومۀ شهرها کوچ کرد. این محله&zwnj;ها خانه&zwnj;هایی داشتند که گرداگرد فضای سبز ساخته می&zwnj;شدند و از امکاناتی چون باغ، خدمتکار، محل خواب مستقل، کالسکه&zwnj;خانه، سیستم&zwnj;های امنیتی و بعدها تأسیسات زیربنایی مانند لوله&zwnj;کشی آب، تأسیسات بهداشتی، فاضلاب، گاز، برق، پارکینگ و حتی فروشگاه و کلیسا برخوردار بودند</span><span dir="LTR">.</span></p>
<p dir="RTL" style="text-align: justify;"><span lang="FA">با دور شدن از فضای جنگ جهانی اول و پس از پایان آن در ۱۹۱۸ میلادی، همزمان با شکل&zwnj;گیری اندیشه&zwnj;های جامعه&zwnj;خواهانه (سوسیالیستی) در کوچه&zwnj;های تنگ و تاریک طبقۀ کارگر، معماران و مدیران جنبش نوگرایی (مدرن) کمبود زمین، تراکم جمعیت و کیفیت پایین زندگی در محله&zwnj;های مرکزی شهر را مانعی برای توسعه می&zwnj;دیدند. این جنبش راه حل را در ترکیب فضاهای باز و بسته شهری و همچنین به کارگیری فن&zwnj;آوری نو در ساختمان&zwnj;سازی می&zwnj;جست. آن&zwnj;ها به دنبال ساخت بلوک&zwnj;هایی از واحدهای مسکونی بودند که برق، گرمایش مرکزی، یک اتاق به عنوان حمام و فضایی کوچک به عنوان آشپزخانه داشته باشند</span><span dir="LTR">.</span></p>
<p dir="RTL" style="text-align: justify;"><span lang="FA">آلمان در جنگ شکست خورده بود و امپراتوری در آن سقوط کرده بود و از نظر منابع مالی و برنامه&zwnj;های اجرایی در وضعیت متفاوتی قرار داشت. پس از شکست آلمان در جنگ جهانی اول، عهدنامه&zwnj;ای موسوم به معاهده &laquo;ورسای&raquo; بین آلمان و کشورهای پیروز جنگ منعقد شد که بر اساس آن، آلمان می&zwnj;بایست ۱۲۳ میلیارد مارک غرامت می&zwnj;پرداخت و از بخش&zwnj;هایی از خاک امپراتوری آلمان (رایش دوم) نیز دست می&zwnj;شست</span><span dir="LTR">.</span></p>
<p dir="RTL" style="text-align: justify;"><span lang="FA">در سال ۱۹۱۹ اعضای مجلس ملی آلمان به نام &laquo;رایشس&zwnj;تاگ&raquo;، برای تدوین قانون اساسی در &laquo;وایمار&raquo; گرد آمدند. در این قانون حقوق و تکالیف آلمانی&zwnj;ها بر اساس لیبرالیسم روشنگری و تأمین آزادی&zwnj;های فردی تعیین شد. حکومت تازه&zwnj;تأسیس آلمان که نخستین تجربه آلمانی&zwnj;ها از دموکراسی بود، پس از فروپاشی نظام سلطنتی و فرار &laquo;ویلهلم دوم&raquo;، واپسین قیصر آلمان، به هلند در پایان جنگ جهانی اول&nbsp; شکل گرفت و به &laquo;جمهوری وایمار&raquo; مشهور شد</span><span dir="LTR">.</span></p>
<p dir="RTL" style="text-align: justify;"><span lang="FA">تا سال ۱۹۳۰، یعنی در یک دورﮤ ۱۱ساله، ۲۶ میلیارد مارک وام به آلمان پرداخت شد. دولت آلمان با اختصاص ۹۰ درصد آن به بخش خصوصی، یک دورﮤ شکوفایی سریع اقتصادی به وجود آورد. سیاست&zwnj;مداران، اقتصاددانان و صاحبان صنایع در پی آن بودند که آلمان از هم پاشیده بعد از جنگ را احیا کنند. آلمان پس از ۱۹۲۵ بزرگ&zwnj;ترین صادرکننده ابزارهای الکتریکی شده بود و در صنعت شیمی در جهان مقام اول را داشت</span><span dir="LTR">.</span></p>
<p dir="RTL" style="text-align: justify;"><span lang="FA">در همین دوره بود که جمهوری وایمار نخستین نسخه از آپارتمان را برای طبقۀ کارگر بنا کرد. خانه&zwnj;هایی سفید و ساده در بلوک&zwnj;هایی طولانی که اغلب با قطعات پیش&zwnj;ساخته در کارخانه&zwnj;ها ساخته می&zwnj;شدند. بنای آپارتمان مسکونی با دسترسی مرکزی در برلین که &laquo;واسیلی لوک&zwnj;هاردت&raquo;، معمار آلمانی، آن را طراحی کرد، به عنوان یکی از نخستین نمونه&zwnj;ها در نوع خود، نشان داد که این ایده برای وضعیت اجتماعی و اقتصادی آلمان در آن زمان امتیازهای بسیاری دارد</span><span dir="LTR">.</span></p>
<p dir="RTL" style="text-align: justify;"><span lang="FA">بنای &laquo;واسیلی&raquo; چهار طبقه داشت و در هر طبقه یک واحد مسکونی دوخوابه طراحی شده بود، به طوری که واحدها دور راه&zwnj;پله مرکزی سازمان یافته بودند. توصیف چنین بنایی اگرچه برای ذهن امروز ما آشنا و بدیهی است، اما در سال&zwnj;های پس از جنگ جهانی اول یک ایدﮤ نو، اقتصادی و سریع بود که به سرعت در سرتاسر آلمان، بلغارستان، اتریش و بعدها فرانسه و سوئد و در دورﮤ بلشویک&zwnj;ها در روسیه اشاعه پیدا کرد. می&zwnj;توان گفت که تمام تحولات بعدی در ساختمان&zwnj;های مسکونی مانند افزودن آسانسور، تغییر در نورگیری، روش&zwnj;های ساخت بناهای بسیار بلند و ... تغییراتی جزیی در ایدﮤ کلی آپارتمان بودند</span><span dir="LTR">.</span></p>
<p dir="RTL" style="text-align: justify;"><span lang="FA">***</span></p>
<p dir="RTL" style="text-align: justify;"><span lang="FA">شاید برای ما که از جبهه&zwnj;های درگیری در جنگ جهانی اول دور بوده&zwnj;ایم و یک قرن پس از پایان آن زندگی می&zwnj;کنیم دور از ذهن باشد که فضای زندگی&zwnj;مان چقدر تحت تاثیر این جنگ شکل گرفته است. اغلب ما، یعنی هرکداممان که در ساختمان&zwnj;هایی مکعبی&zwnj;شکل، چندطبقه، با واحدهایی روی هم و راه&zwnj;پله&zwnj;های مرکزی اقامت و یا رفت&zwnj;وآمد داریم، دچار تبعات جنگ جهانی اول شده&zwnj;ایم</span><span dir="LTR">.</span><span lang="FA"> وقتی جنگی منطقه&zwnj;ای -موسوم به جنگ جهانی اول- چنین تأثیری بر فضای زیست ما گذاشته است، ویروس جهان&zwnj;گیرِ </span><span lang="FA">کُوید ۱۹</span><span dir="LTR">&nbsp;</span><span lang="FA">که تمام جهان را نیمه&zwnj;تعطیل کرده و ما آن را به نام عمومی کرونا می&zwnj;شناسیم با فضای زندگی ما چه خواهد کرد؟</span></p>
<p dir="RTL" style="text-align: justify;"><span lang="FA">&nbsp;▪️</span></p>
<p dir="RTL" style="text-align: justify;"><span lang="FA">این نوشته ویرایشی ویژۀ آسمانه است، از متنی که در خبرگزاری ایرنا با عنوان &laquo;چگونه کرونا می&zwnj;تواند معماری را دگرگون کند؟&raquo; منتشر شده است.</span></p>