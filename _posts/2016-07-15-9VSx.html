--- 
title: "ساختن و آفریدن و حق داشتن- ۳" 
authors: qayyoomi 
types: blog 
featured: false
slug: 9VSx 
--- 
<p>در دو پارۀ نخست این نوشته، در قالب مثال&zwnj;هایی، از تفاوتِ این دو حالت گفتیم:</p>
<p>نخست اینکه تابلو نقاشی&zwnj;ای بکشم و بر دیوار خانه&zwnj;ام بیاویزم یا در نگارخانه&zwnj;ای بگذارم تا کسی آن را بخرد و به خانه&zwnj;اش ببرد؛ دوم اینکه همان نقش را در ابعادی بزرگ&zwnj;تر بر دیوار خانه&zwnj;ام در خیابان بکشم. در اولی، کسانی که پای &laquo;حق افراد&raquo;ی در میان است که اهل خانه یا میهمان من&zwnj;اند. در دومی، پای حق &laquo;همۀ انسان&zwnj;ها&raquo;یی در میان است که ممکن است از آن خیابان بگذرند. پیداست که در خصوص معماری، موضوع حقوق انسان&zwnj;ها خیلی پیچیده&zwnj;تر و دشوارتر است؛ زیرا این حقوق منحصر به چشم و بینایی نیست؛ بلکه همۀ قوا و رفتار انسان را درگیر می&zwnj;کند.</p>
<p>ما معماران می&zwnj;پنداریم به محض اینکه در معماری &laquo;متخصص&raquo; شدیم، &laquo;حق&raquo; داریم هرچه &laquo;خواستیم&raquo; بکشیم و بسازیم. در کشاکش روزگار تنگی و دشواری، در آشوب غرق شدن کشتی، به تخته&zwnj;پارۀ معماری دست یافته&zwnj;ایم. آن را ملک و حریم و قلمرو شخصی خودمان می&zwnj;شماریم. می&zwnj;پنداریم در آنجا هرچه بکنیم حق ماست. زمین و مواد و ساخت&zwnj;مایه و مکان و فضایی که صدها و گاهی هزاران نفر در طی سالیان در آن زندگی خواهند کرد، تابلو نقاشی و عرصۀ ابراز خلاقیت ماست.</p>
<p>اگر چنین نیست، اگر مکان و زمینی که برای دست بردن آن در اختیار ما می&zwnj;گذارند دامنه&zwnj;ای است آکنده از حقوق دیگران، چگونه به آن حقوق واقف شویم؟ چگونه آنها را مراعات کنیم؟ حق ما در این میانه چیست؟</p>
<p>انسان&zwnj;ها، از جمله ایرانیان، حق دارند در مکان&zwnj;هایی که برای آنها می&zwnj;سازیم خوب زندگی کنند. حق دارند در آنها آسوده باشند، به&zwnj;راحتی به آنچه از آن مکان&zwnj;ها توقع می&zwnj;رود دست یابند، کارهایشان را به&zwnj;خوبی انجام دهند، آرامش داشته باشند، جسم و روان و روحشان در آنجا بیاساید. برخی از این حقوق به جنبه&zwnj;های فنی بنا برمی&zwnj;گردد؛ برخی به جنبه&zwnj;های اقتصادی؛ بعضی به جنبه&zwnj;های کارکردی؛&nbsp;...&nbsp;. ما در بناهایمان معمولاً همین خواسته&zwnj;های اولیه را هم به&zwnj;درستی برآورده نمی&zwnj;کنیم. اما سخن در اینجا دربارۀ اینها همه هست و فقط اینها نیست.</p>
<p>بیشترِ این &laquo;وظیفه&raquo;های بنا را می&zwnj;شود با انواع &laquo;صورت&raquo;های گوناگونی برآورد. اما کدام&zwnj;یک از این انواع صورت&zwnj;ها و هیئت&zwnj;هاست که مایۀ آرام و قرار و خوشامد ایرانیان می&zwnj;شود؟ کدام نوع از حال&zwnj;وهوای فضاست که ایرانیان را خوش می&zwnj;آید؟ &laquo;معیار&raquo; این صورت&zwnj;ها و هیئت&zwnj;ها را از کجا می&zwnj;توان به دست آورد؟ از استانداردهای معماری؟ از مطالعات اجتماعی؟ از نظرسنجی؟ ...؟</p>
<p>ادامه دارد</p>