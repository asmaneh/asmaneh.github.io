--- 
title: "گزیده‌ای از رمان ظرافت جوجه‌تیغی؛ گسیختگی و پیوستگی" 
authors: asmaneh 
types: blog 
tags: گزیده,رمان,ظرافت جوجه‌تیغی,آسمانه,مطالعات معماری ایران 
featured: false
featureImg: "/assets/img/posts/rMAsf.jpg" 
slug: rMAsf 
gallery: 
- image_path: "/assets/img/posts/rMAsf.jpg" 
  title: "گزیده‌ای از رمان ظرافت جوجه‌تیغی؛ گسیختگی و پیوستگی" 
- image_path: "/assets/img/posts/rMAsf-1.jpg" 
  title: "" 
- image_path: "/assets/img/posts/rMAsf-2.jpg" 
  title: "" 
 
excerpt: "وقتی ما دری را باز می‌کنیم، به فضا کیفیتی تنگ‌نظرانه می‌دهیم؛ به گسترش شکوفایی آن لطمه می‌زنیم و در آن شکافی نسنجیده با ابعادی نامتناسب پدید می‌آوریم. اگر خوب فکر کنیم، درک می‌کنیم که چیزی زشت‌تر از دری باز وجود ندارد. در اتاقی که چنین دری قرار دارد، نوعی گسیختگی چشم‌آزار، که یگانگی فضا را می‌شکند، پدید می‌آید. در اتاق مجاور هم، این در نابجا افسردگی، فاصله‌ای نامتناسب و احمقانه در منتهای فضای درون، که بهتر بود دیواری سراسری باشد، ایجاد می‌کند." 
--- 
<p><strong>گزیده&zwnj;ای از رمان ظرافت جوجه&zwnj;تیغی؛ گسیختگی و پیوستگی</strong></p>
<p>&nbsp;</p>
<p>وقتی ما دری را باز می&zwnj;کنیم، به فضا کیفیتی تنگ&zwnj;نظرانه می&zwnj;دهیم؛ به گسترش شکوفایی آن لطمه می&zwnj;زنیم و در آن شکافی نسنجیده با ابعادی نامتناسب پدید می&zwnj;آوریم. اگر خوب فکر کنیم، درک می&zwnj;کنیم که چیزی زشت&zwnj;تر از دری باز وجود ندارد. در اتاقی که چنین دری قرار دارد، نوعی گسیختگی چشم&zwnj;آزار، که یگانگی فضا را می&zwnj;شکند، پدید می&zwnj;آید. در اتاق مجاور هم، این در نابجا افسردگی، فاصله&zwnj;ای نامتناسب و احمقانه در منتهای فضای درون، که بهتر بود دیواری سراسری باشد، ایجاد می&zwnj;کند. در هر دو اتاق، گسترش فضا، به محلی برای رفت&zwnj;وآمد که می&zwnj;شد به شیوه&zwnj;ی دیگری میسر شود، تقلیل می&zwnj;یابد. درِ کشویی، در عوض چنین نابهنجاری&zwnj;ای را برطرف می&zwnj;کند و به فضا تعالی می&zwnj;بخشد. درِ کشویی، بی&zwnj;آنکه تعادل فضا را بر هم زند به آن اجازه و امکان دگرگونی می&zwnj;دهد. وقتی در کشویی کنار زده می&zwnj;شود، مکان&zwnj;های همسایه، بی&zwnj;آنکه نسبت به هم بی&zwnj;حرمتی کنند، با هم ارتباط برقرار می&zwnj;کنند و زمانی که در بسته می&zwnj;شود هر یک از دو مکان تمامیت خود را باز می&zwnj;یابد. جدایی و یگانگی بی&zwnj;مزاحمت صورت می&zwnj;گیرد. زندگی کردن در آن گردشی آرامش&zwnj;بخش است؛ حال آنکه زندگی در جاهای بی درهای کشویی همواره همراه با گسیختگی&zwnj; است.&nbsp;</p>
<p>[...] در فیلم&zwnj;های [ژاپنی] اوزو، [...] زن&zwnj;ها به ویژه در پیوستگی صحنه&zwnj;ها و کارها نقش برجسته&zwnj;ای دارند. آنها وارد می&zwnj;شوند، در را در طول ریل می&zwnj;لغزانند، چند قدم کوتاه تند برمی&zwnj;دارند که آنها را به سکویی برجسته، در پای اتاق نشیمن، می&zwnj;رساند؛ [...] تمام این حرکت&zwnj;ها، که در عین نیرومندی و چالاکی صورت می&zwnj;گیرد، به پاهای زنی که راه می&zwnj;رود مهر اثری هنری را می&zwnj;زند.</p>
<p>زمانی که ما غیر ژاپنی&zwnj;ها راه می&zwnj;رویم، به سبب آنچه فرهنگمان می&zwnj;خواهد، می&zwnj;کوشیم در تداوم حرکتمان آنچه را که خیال می&zwnj;کنیم جوهر زندگی است پس بگیریم: کارآیی بی&zwnj;مانع، موفقیت&zwnj; چشم&zwnj;گیر در فقدان گسیختگی، جهشی سرنوشت&zwnj;ساز؛ گویی معیار ما یوزپلنگی در حال جهیدن است؛ طوری که هر حرکت از حرکت بعدی تمییزدادنی نیست و در پیوستگی با هم نمایان&zwnj;گر زندگی&zwnj;ای بی&zwnj;عیب و نقص است.</p>
<p>وقتی زن ژاپنی با قدم&zwnj;های کوتاه و تند خود گسترش حرکت طبیعی را در هم می&zwnj;شکند، قاعدتاً باید روحمان آزار ببیند؛ اما در عوض، شادی عجیبی وجودمان را فرا می&zwnj;گیرد؛ گویی این شکستگی شور و حالی را در ما برمی&zwnj;انگیزد: هر دانۀ شن زیبایی می&zwnj;آفریند. در این مخالف&zwnj;خوانی، با انقطاع حرکت&zwnj;ها و بیرون رفتن از روندی طبیعی که آن را پیوسته می&zwnj;خواست، کیفیتی از قیدوبند رها می&zwnj;شود که به زیبایی هنر تنه می&zwnj;زند.&nbsp;</p>
<p>&nbsp;</p>
<p>&nbsp;منبع: موریل باربری. ظرافت جوجه&zwnj;تیغی. ترجمه&zwnj;ی مرتضی کلانتریان. نشر آگاه.&nbsp; ص۱۷۱-۱۷۳.</p>
<p>&nbsp;</p>