--- 
title: "نگاهی به پدیدۀ کنشگرنمایی در بستر فاجعۀ پلاسکو" 
authors: علی طیّبی* 
types: bulletins 
categories: plasco 
tags: پلاسکو,حادثه پلاسکو,ساختمان پلاسکو,کنشگری,کنشگری اجتماعی,فعالیت داوطلبانه,نقد کنشگری 
sortOrder: 10 
featured: false
slug: bPDV 
excerpt: مطمئناً اگر گروهی هرچند کوچک با دغدغه آسیب‌پذیری ساختمان‌های بلند یا آتش‌سوزی‌های شهری به طور پیوسته برای مدت طولانی بر این موضوع فعالیت‌ کنند، می‌توانند از اتفاقی همچون پلاسکو به عنوان بزنگاهی خاص برای نشاندن بحث خود بین جامعه و تصمیم‌گیران استفاده کنند، در زمان بروز چنین حادثه‌ای بیشترین حضور را کنار مسوولان داشته باشند، و سالگرد این رویداد را در تقویم سالیانه خود وارد کنند و هر سال در چنین روزی به حساس‌سازی در این موضوع بپردازند بدون اینکه به واکنشگری، اکتوریستی، یا حساسیت فصلی دچار شوند. 
--- 
<p style="text-align: justify;">دو سال پیش در جمعی و بحثی به سه آفت کنشگری اشاره کردم. سالگرد فاجعه پلاسکو بهانه&zwnj;ای شد تا بار دیگر به این سه آسیب بپردازیم. در آن بحث، کنشگرنمایی به عنوان معضلی در فعالیت اجتماعی معرفی شد که می&zwnj;تواند سه شکلِ حساسیت فصلی، واکنشگری و اکتوریسم به خود بگیرد. ریشۀ کنشگرنمایی شاید در احساس مسؤولیت بخشی از فعالان در کشیدن بار سنگین کنش اجتماعی برای حل تمامی آسیب&zwnj;های جامعه باشد، تا از طریق اتخاذ روش&zwnj;هایی در ایفای این نقش منجی&zwnj;گونه سربلند ظاهر شوند. این سه آفت کنشگری درواقع سه روش کنشگرنمایی است، که در ادامه سعی می&zwnj;شود با نگاه به واقعه پلاسکو توضیح داده شود.<br />شاید بتوان گفت متداول&zwnj;ترین نوع کنشگرنمایی، واکنشگری است. متاسفانه حجم بحران&zwnj;ها و آسیب&zwnj;ها در جامعه تا حدی است که برخی از فعالان اجتماعی (در مفهوم کلی آن) را وادار کرده با پرهیز از حرکتی پیوسته و ادامه&zwnj;دار به واکنشی کوتاه&zwnj;مدت به بحران روز کفایت کنند و بعد از استفاده از فضا و حساسیت به وجود آمده در اجتماع، برای مطرح کردن بحث&zwnj;ها و نقدهای خود، به بحران بعدی بپردازند و ببینند آیا بحران بعدی تجاوزی است یا تصادف تا متناسب با آن واکنش نشان دهند. از آنجا که در اغلب موارد کنش به واکنش محدود می&zwnj;شود مسوولان نیز به مرور یاد گرفته&zwnj;اند در هنگام بروز وقایعی چون پلاسکو بدون نگرانی بهترین و زیباترین حرف&zwnj;&zwnj;ها را زده و مطمئن باشند که خواست امروز فعالان تقاضای فردای آنان نخواهد بود.<br />اکتوریست نامی است که می&zwnj;توان بر مبتذل&zwnj;ترین نوع کنشگری گذاشت. وقتی عکس با کودک خیابانی مدرکی برای فعالیت در زمینه حقوق کودکان کارو حضور در مناطق زلزله&zwnj;زده ادعای کمک به مردم آسیب&zwnj;دیده به خود می&zwnj;گیرد. فجایع و بحران&zwnj;ها می&zwnj;توانند به عرصه&zwnj;ای برای فعالیت پراکنده و ناکارآمد فعالانی تبدیل شود که به خصوص در ساعات و روزهای اولیه بخش عظیمی از انرژی نیروهای امدادی و انتظامی را به خود مشغول کنند. اکتوریسم را می&zwnj;توان در انواع بسترها و موضوعات دید اما معمولاً نشانۀ مشترک برای شناسایی آن &laquo;دوربین&raquo; است.<br />حساسیت فصلی آفتی دیگر است که شاید بتوان آن را تقسیم کار تقویمی بین برخی از فعالان تعریف کرد. برنامه&zwnj;ای که فعالان را بر آن می&zwnj;دارد تا در تابستان به کودکان کار و حق تحصیل و در زمستان به خیابان&zwnj;خواب&zwnj;ها و اعتیاد بپردازند؛ در ۸ مارس به حقوق زنان و در ۸ اکتبر به حقوق کودکان. واقعۀ پلاسکو هم می&zwnj;رود تا در تقویم فعالان جامعه وارد شود تا متناسب با این اتفاق در سالگرد آن کنشی متناسب اتخاذ کنند.<br />مطمئناً اگر گروهی هرچند کوچک با دغدغه آسیب&zwnj;پذیری ساختمان&zwnj;های بلند یا آتش&zwnj;سوزی&zwnj;های شهری به طور پیوسته برای مدت طولانی بر این موضوع فعالیت&zwnj; کنند، می&zwnj;توانند از اتفاقی همچون پلاسکو به عنوان بزنگاهی خاص برای نشاندن بحث خود بین جامعه و تصمیم&zwnj;گیران استفاده کنند، در زمان بروز چنین حادثه&zwnj;ای بیشترین حضور را کنار مسوولان داشته باشند، و سالگرد این رویداد را در تقویم سالیانه خود وارد کنند و هر سال در چنین روزی به حساس&zwnj;سازی در این موضوع بپردازند بدون اینکه به واکنشگری، اکتوریستی، یا حساسیت فصلی دچار شوند. اما این اَشکال، که به خودی خود می&zwnj;تواند ویژگی شهروندان فعال باشد، زمانی به اِشکال تبدیل می&zwnj;شود که جایگزین حرکت مستمر کنشگری شود. حرکت&zwnj;هایی که هرچند کم تعداد، کم سرعت، و کم صدا، در طول تاریخ همواره منشا تغییرات کوچک و بزرگ در جامعه بوده است. حرکت&zwnj;هایی که با تمرکز بر اهداف خود، اسیر وسوسه و دغدغۀ مسائل دیگر اجتماع (که همگی واجد اهمیت و ارزش است) نشده و از مسیر دشوار خود منحرف نمی&zwnj;شوند. حرکت&zwnj;هایی که تاثیرگذاری بلندمدت را به شهرت کوتاه مدت ترجیح می&zwnj;دهند و اثر خود را در جای جای زندگی بشر باقی می&zwnj;گذارند.</p>
<p style="text-align: justify;">&nbsp;</p>
<p style="text-align: justify; padding-right: 80px;">*&nbsp;عضو سازمان مردم&zwnj;نهاد &laquo;مجمع حق بر شهر باهمستان&raquo;</p>