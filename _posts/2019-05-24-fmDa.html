--- 
title: "معرفی کتاب معماری نقادانه" 
authors: danaeifar 
types: blog 
tags: معرفی کتاب,نقد,نقد معماری 
featured: false
slug: fmDa 
--- 
<p>به نام خدا</p>
<p>تازه&zwnj;ترین جریان فکری و دانشگاهی دربارۀ نقد معماری موضوع معماری نقادانه است که آغاز نظرورزی و مباحثۀ متفکران دربارۀ آن به همایشی در لندن در سال ۲۰۰۴ برمی&zwnj;گردد. کتاب معماری نقادانه با مجموعه&zwnj;ای از چهل مقاله محصول این همایش است که در سال ۲۰۰۷ از طرف انتشارات راتلج به طبع رسید.</p>
<p>جین رندل و جاناتان هیل در این کتاب جدایی دو مفهوم &laquo;طراحی&raquo; و &laquo;نقد&raquo; را به پرسش می&zwnj;کشند و می&zwnj;کوشند&nbsp;میان طراحی، در مقام کاوشی که راه&zwnj;های تازۀ شناخت و فهم جهان را عرضه می&zwnj;کند، و نقد، در مقام فعالیتی نقادانه، پیوندی برقرار کنند تا در نتیجۀ این پیوند عملی فکری و خلاقانه&nbsp; که متوجه وجوه اجتماعی، فرهنگی و اخلاقی معماری معاصر است متولد شود. از نظر آنان، راه برقراری این پیوند نهادن معماری در سیاقی بینارشته&zwnj;ای و توجه به استعدادهای بالقوۀ طراحی به&zwnj;منزلۀ عملی نقادانه است.</p>
<p>ایدۀ معماری نقادانه با مقالۀ مایکل&nbsp;هیز با عنوان &laquo;معماری نقادانه: در میانۀ فرم و فرهنگ&raquo;۱&nbsp;در سال ۱۹۸۴ طرح شده است. هیز در این مقاله معماری نقادانه را در میانۀ دو قطب افراطی جبرگرایی فرهنگی و استقلال کامل فرم معماری می&zwnj;نشاند و معتقد است که طراحی معماری و نقد معماری، در مقام فعالیت و معرفت، هر دو باید نقادانه باشد. در مقابل، موضعی پسانقدی۲&nbsp;وجود دارد که مخالف نگاه نقادانه است و معماری را از مقام رشتۀ دانشگاهی به مقام اقدامی عملی و نمایشی رسانده است. اما اکثر نویسندگان مقاله&zwnj;های این کتاب، از جمله ویراستار، مخالف این نگاه پسانقدی&zwnj;اند و معتقدند که جنبه&zwnj;های اجتماعی و فرهنگی بسیار مربوط به عمل معماری است.</p>
<p>پرسشی که اینجا مطرح می&zwnj;شود این است که نهادن معماری در سیاقی بینارشته&zwnj;ای چه ارتباطی با معماری نقادانه دارد. برای توضیح این مطلب باید به کاربرد و معنای واژۀ بینارشته&zwnj;ای توجه داشت. در پژوهش&zwnj;های اخیر واژۀ &laquo;بینارشته&zwnj;ای&raquo;۳&nbsp;جانشین واژۀ &laquo;چندرشته&zwnj;ای&raquo;۴&nbsp;شده است. واژۀ بینارشته&zwnj;ای سال&zwnj;ها پیش در گفتمان انتقادی صورت&zwnj;بندی و به کار گرفته شد؛ مثل آثاری که در آن سازوکارهای مسلط به پرسش کشیده می&zwnj;شد و در نتیجۀ آن صورت&zwnj;های تازۀ معرفت و فهم پدید می&zwnj;آمد. نیاز به پژوهش&zwnj;های بینارشته&zwnj;ای نیازی ضروری و اساسی است، چه این پژوش&zwnj;ها به استانداردهای موجود بسنده نمی&zwnj;کند و حیات فکری حوزه&zwnj;های دانش به وجود چنین پژوهش&zwnj;هایی وابسته است.</p>
<p>معماری شامل طیف وسیعی از حوزه&zwnj;ها مانند تاریخ، نظریه، نقد، طراحی است و مباحث گوناگونی چون مطالعات شهری و فنی و اجتماعی و حرفه در آن دخیل است. بنا براین، معماری با انواع معارف و فعالیت&zwnj;ها، از علوم تجربی گرفته تا انواع هنرها و علوم انسانی، مواجه است و به این ترتیب می&zwnj;توان معماری را موضوعی چندرشته&zwnj;ای دانست. هریک از این رشته&zwnj;های گوناگونی که در معماری گرد هم آمده&zwnj;اند یکدیگر را تحت فشار نقادانه می&zwnj;گذارند که چنین موقعیت، پروژه&zwnj; و فعالیت&zwnj;هایی در معماری را می&zwnj;توان موقعیت &laquo;بینارشته&zwnj;ای&raquo; نامید. به بیان دیگر، فقط زمانی می&zwnj;توان فعالیت محققان معماری در پرداختن به موضوع&zwnj;های دیگر را پژوهشی بینارشته&zwnj;ای نامید که هدف از آن نقد طرز عملکرد آن رشته&zwnj;های درگیر باشد. در نتیجه، معماری موضوعی چندرشته&zwnj;ای است که می&zwnj;تواند به&zwnj;شیوۀ بینارشته&zwnj;ای عمل کند.</p>
<p>پرسش محتمل دیگر در موضوع معماری نقادانه پیوند بین نقد و طراحی در نسبت با عمل نقادانه است. اگر نظریۀ نقادانه را به معنای درخویش&zwnj;نگری و تلاش برای تغییر جهان در نظر بگیریم، زمانی که نقد و طراحی موظف به بازنگری در خود و تلاش برای ایجاد تغییر اجتماعی&zwnj;اند، می&zwnj;توان آنها را &laquo;نقادانه&raquo; نامید. مخالفان این دیدگاه نمی&zwnj;توانند نقد را در ارتباط با طراحی و طراحی را به&zwnj;منزلۀ نقد بینگارند؛ چه نقد از نظر آنان نمی&zwnj;تواند بنایی برپا کند و طراحی نمی&zwnj;تواند نوشته&zwnj;&zwnj;ای پیش نهد. همچنین در این نگاه، هدف مشخص نقد عرضۀ شرح و تفسیری دربارۀ اثری فرهنگی- هنر، ادبیات، فیلم یا معماری- است؛ این شرح می&zwnj;تواند در سیاق اجتماعی و تاریخی بیان شود، یا ارزش&zwnj;گذارانه باشد، یا در کار تبیین، اشاعۀ دیدگاه، یا پاسخی به دیدگاهی باشد. اما اگر نقد را به چنین شکل متعارفی در نظر بگیریم و از آن توقع ارزش&zwnj;گذاری داشته باشیم، این به معنای نفی نسبت نقد با عمل نقادانه است؟</p>
<p>چنانچه پیداست مباحث این حوزه گسترده و از جنبه&zwnj;های گوناگون است. در همایش مذکور این مباحث در قالب چهار مضمون اصلی پی گرفته شده که چهار فصل کتاب را شکل داده است: نقد/ نفی/ عمل؛ نوشتۀ معماری؛ نقد به&zwnj;وسیلۀ طراحی؛ سیاق فرهنگی معماری نقادانه. پرسش اصلی بخش نخست این است که امروز نقد چگونه باید فهمیده شود و آیا نقد هنوز در موضع &laquo;پسانقدی&raquo; قرار دارد یا از آن عبور کرده است. موضوع بخش دوم شیوه&zwnj;های تازۀ نوشتن نقد معماری است که نقطۀ عزیمت آن مباحثی در نقد هنر است که محققان نسبت میان نقد و عمل نقادانه را در هنرهای نمایشی و بصری بررسی کرده&zwnj;اند. در بخش سوم توجه به کاربرد واژۀ طراحی در دو مقام طرح انداختن روی کاغذ و طرح افکندن اندیشه مبنایی را برای مبحث &laquo;نقد به&zwnj;وسیلۀ طراحی&raquo; فراهم کرده است و در آن به&zwnj; مسائلی چون نسبت طراحی و ساختن، جایگاه طراحی در نقادی و نه ساخت، و نیز امکان به پرسش کشیدن شرایط موجود و عرضۀ گزینه&zwnj;های دیگر از طریق طراحی پرداخته می&zwnj;شود. در بخش پایانی اشکالاتی مطرح می&zwnj;شود که اصطلاح &laquo;معماری نقادانه&raquo; پدید آورده است؛ چه این اصطلاح اغلب به حالتی از عمل معماری اطلاق می&zwnj;شود که مخالف جنبه&zwnj;های اقتصادی و فرهنگی است و در عوض شاید در نظر گرفتن مفهومی مرکب و مورد توافق که بر سیاق فرهنگی تکیه داشته باشد برای معماری نقادانه بهتر باشد.</p>
<p>این کتاب برای دانشجویان و نیز دانش&zwnj;آموختگان رشتۀ معماری و علاقه&zwnj;مندان به موضوع نقد معماری مفید خواهد بود.</p>
<p class="MsoNormal" dir="ltr">*Jane Rendell, Jonathan Hill, Murray Fraser and Mark Dorrian (eds). Critical Architecture. London: Routledge, 2007.</p>
<p class="MsoNormal" dir="ltr">&nbsp;</p>
<p class="MsoNormal" dir="ltr">1. K. Michael Hays, &lsquo;Critical Architecture: Between Culture and Form&rsquo;, Perspecta, 21, 1981, pp. 14&ndash;29.</p>
<p class="MsoNormal" dir="ltr">2. Post- critical</p>
<p class="MsoNormal" dir="ltr">3. interdisciplinary</p>
<p class="MsoNormal" dir="ltr">4. multidisciplinary</p>