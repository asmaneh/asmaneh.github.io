--- 
title: "اهمیت واژه‌گزینی در ترجمۀ متون کهن عربی" 
authors: ghasemi 
types: blog 
tags: متون عربی,ترجمه,واژه‌گزینی,متون کهن عربی,لیلا قاسمی,آسمانه,مطالعات معماری ایران,تاریخ معماری,معماری در متون عربی,ترجمۀ متون عربی 
featured: false
slug: HJGVK 
excerpt: "معمولاً در مراجعه به متون کهن عربی ابتدا به سراغ متون ترجمه شده می‌رویم. گاهی استفاده از این متن‌ها بدون اشکال است و در روند تحقیق اختلالی ایجاد نمی‌کند. اما گاهی به کلمه یا کلماتی برمی‌خوریم که در ترجمه‌های مختلف از یک متن به صورت‌های مختلف ترجمه شده است. در این صورت بهتر است به متن اصلی مراجعه کنیم." 
--- 
<p>معمولاً در مراجعه به متون کهن عربی ابتدا به سراغ متون ترجمه شده می&zwnj;رویم. گاهی استفاده از این متن&zwnj;ها بدون اشکال است و در روند تحقیق اختلالی ایجاد نمی&zwnj;کند. اما گاهی به کلمه یا کلماتی برمی&zwnj;خوریم که در ترجمه&zwnj;های مختلف از یک متن به صورت&zwnj;های مختلف ترجمه شده است. در این صورت بهتر است به متن اصلی مراجعه کنیم. برای آنکه بتوانیم بهتر مطلب را توضیح دهیم در ادامه چند مورد را به عنوان شاهد مثال می&zwnj;آوریم.</p>
<p>&nbsp;</p>
<p>در برخی متونِ سده&zwnj;های سوم و چهارم هجری و بعد از آن۱&nbsp;در شرح تاریخ شهر قزوین می&zwnj;خوانیم که شاپور ذوالاکتاف برای مقابله با حملۀ دیلمیان به مناطق آبادان دشت قزوین، در شمال این دشت شهر قزوین را بنیان نهاد. در برخی از این متون ساختۀ شاپور &laquo;حصن&raquo; و در برخی دیگر &laquo;مدینه&raquo; عنوان شده&zwnj; است.۲&nbsp;در متن&zwnj;هایی که از عربی ترجمه شده به جای واژۀ &laquo;حصن&raquo;، قلعه، دژ و گاه بارو۳&nbsp;بکار رفته است. بنابراین طبق متون ترجمه شده به اعتقاد برخی، شاپور در شمال دشت قزوین قلعه یا دژی و یا بارویی برپا کرد و به اعتقاد برخی دیگر او در شمال دشت قزوین شهری ساخت و این اختلاف ناشی از دو واژۀ &laquo;حصن&raquo; و &laquo;مدینه&raquo; است.۴&nbsp;بنابراین اگر بخواهیم در این مورد خاص از متون ترجمه شده استفاده کنیم، در اینکه کدام یک از این واژه&zwnj;ها را معادل ساختۀ شاپور در قزوین برگزینیم احتمالاً دچار سردرگمی خواهیم شد. البته اشاره به &laquo;حصن&raquo; و &laquo;مدینه&raquo; می&zwnj;تواند اشاره به دو وجه شهر هم باشد: یکی از وضعیت کالبدی شهر سخن می&zwnj;گوید و دیگری از وضعیت حقوقی شهر و جایگاهش در سلسله مراتب شهری.۵&nbsp;بنابراین شاید اینطور بهتر باشد که در متنی که ما آن را می&zwnj;نویسیم از دو واژۀ &laquo;حصن&raquo; و &laquo;مدینه&raquo; عیناً استفاده &zwnj;کنیم تا چیزی از بار معنایی آن کم نکنیم یا بر آن نیفزاییم؛ و یا اینکه با توجه به سیاق متن یکی از ترجمه&zwnj;ها را برای کلمۀ مورد نظر بپذیریم و در پانوشت سایر موارد و حوزه&zwnj;های معنایی آن&zwnj;را توضیح دهیم.</p>
<p>&nbsp;</p>
<p>در نمونۀ دیگری می&zwnj;خوانیم: بعد از آنکه حجاج&zwnj;بن یوسف ثقفی حاکم بیشتر بخش&zwnj;های ایران شد،۶&nbsp;در حدود سال ۹۰ق عمروابن &zwnj;هانی &zwnj;عبسی از اهالی دمشق را به جنگ با دیلمیان فرستاد. در سپاه عمرو هشتاد تن از طایفۀ بنوعجل و موالی آنها از اهل کوفه نیز حضور داشتند. یکی از افراد خاندان بنوعجل، محمد سنان عجلی بود. &zwnj;محمدبن &zwnj;سنان در حوالی (ربض) شهر قزوین برای خود خانه&zwnj;ای ساخت. مردم آن حدود او را از این کار منع کردند. دلیل مخالفت&zwnj;شان نبود امنیت و احتمال آسیب دیدن او از طرف دشمن بود.&nbsp; محمدبن &zwnj;سنان عجلی اهمیتی به حرف آنان نداد و به همراه خانوادۀ خود در بیرون شهر شروع به ساخت بنا کرد و مردم به آن مکان روی آوردند و همۀ ربض شهر ساخته شد.۷&nbsp;سؤالی که اینجا مطرح می&zwnj;شود این است که: چرا کسانی که ابتدا محمدبن سنان را از سکونت در حوالی (ربض) شهر منع می&zwnj;کردند، آن هم به دلیل نبود امنیت، سرانجام خود در آن محل ساکن شدند؟ در متن عربی از دو واژۀ &laquo;اهل الثغر&raquo; و &laquo;الناس&raquo; استفاده شده است. ممکن است پاسخ سؤال در تفاوت این دو واژه باشد. آنان که محمدبن &zwnj;سنان عجلی را از سکونت در ربض منع کردند &laquo;اهل الثغر&raquo; و آنان که به ربض روی آوردند &laquo;الناس&raquo; بودند. شاید کسانی که در اطراف خاندان عجلی جمع شدند از ساکنان قزوین نبودند و کسانی از مناطق اطراف بودند و به همین دلیل نویسنده از واژۀ &laquo;الناس&raquo; استفاده کرده است. ممکن است اینطور هم نباشد و روی آورندگان به ربض از ساکنان قزوین بوده باشند و چون خاندان عجلی از خاندان&zwnj;های جنگجوی عرب بودند، امنیت ربض را تأمین کردند و ساکنان قزوین نیز شاید به دلیل محدودیت زمین در شهرستان شاپوری و برای بدست آوردن زمینِ کشاورزی و تأمین معاش خود در سایۀ حمایت خاندان عجلی حاضر به ترک خانه و کاشانۀ خود شده بودند. نکتۀ دیگر دربارۀ واژۀ &laquo;تم&raquo; در عبارت &laquo;تم ربض المدینة&raquo; است. آذرتاش آذرنوش آنطور جمله را ترجمه کرده که گویی با روی آوردن مردم به ربض و ساخت و ساز در آنجا، ربض کامل و تمام شده است. &laquo;تم ربض&raquo; به چه معناست؟ آیا کامل شدن ربض یعنی بناهای عمومی از قبیل بازار و مسجد نیز در ربض ساخته شده است؟ می&zwnj;دانیم یکی از معانی &laquo;ربض&raquo; حصار است. شاید در اینجا منظور از دومین کلمۀ &laquo;ربض&raquo; حصاری به دور شهر بیرونی یعنی &laquo;ربض&raquo; اول باشد. اینها نکاتی است که فهمشان نیازمند مطالعات بیشتر و دقیق&zwnj;تری است.</p>
<p>&nbsp;</p>
<p>درست است که دقت در واژگان عربی همواره نمی&zwnj;تواند ابهامات را برطرف کند اما می&zwnj;تواند فرض&zwnj;هایی را برای سؤالات بوجود آمده مطرح کند.۸</p>
<p>&nbsp;</p>
<p><br />پانوشت<br />۱. این متون را در ادامه نام خواهیم بُرد.<br />۲. &laquo;کان حصن قزوین بالفارسیة کشوین{&hellip;}&raquo; (البلاذری، فتوح&zwnj;البلدان، ص ۳۱۳)؛ &laquo;شاپور أیضاً بنی مدینة قزوین{&hellip;}&raquo; (ابن&zwnj;فقیه، البلدان،ص ۵۵۷)؛ &laquo;و کان حصن قزوین یسمی بالفارسی کشوین{&hellip;}&raquo; (ابن&zwnj;خردادبه، المسالک و الممالک، ص ۲۶۱)؛ :&laquo;و اما قزوین فانها مدینة علیها حصن و داخلها مدینة صغیرة علیها حصن و مسجد الجامع فی المدینة الداخلة{&hellip;}&raquo; (اصطخری، المسالک و الممالک، ص ۲۱۱)؛ ابن&zwnj;حوقل، صورة&zwnj;الارض، ص ۳۸۰؛ &laquo;و من المشهور أن المدنیة العتیقة بناها سابور ذوالاکتاف{&hellip;}&raquo; (عبدالکریم&zwnj; رافعی ، التدوین فی اخبار قزوین، ج۱، ص ۴۱)؛ &laquo;مشهور است که شهرستان قزوین که محلتی است در میان شهر شاپور ذوالاکتاف ساخته {&hellip;}زمین قزوین بر خود مبارک دانست فرمود که آنجا شهری بسازند{&hellip;}&raquo; (حمدالله مستوفی، تاریخ گزیده، ص ۷۷۳)؛ &laquo;در کتاب تدوین مسطور است که حصار شهرستان قزوین که اکنون محلتی است در میان شهر{،}شاپور ذوالاکتاف ساسانی ساخته{&hellip;} اطلال آن بارو هنوز باقی است{&hellip;}&raquo; (حمدالله مستوفی، نزهت&zwnj;القلوب، ص ۵۷).<br />۳. آذرتاش آذرنوش در ترجمۀ&nbsp; فتوح&zwnj;البلدان و ح.مسعود در ترجمۀ&nbsp; البلدانِ ابن&zwnj;فقیه به جای واژۀ &laquo;حصن&raquo; دژ بکار برده&zwnj;اند و جعفر شعار در ترجمۀ&nbsp; صورة&zwnj;الارض از قلعه استفاده کرده است.<br />۴. البته این نکته را نیز نباید فراموش کنیم که برخی از نویسندگان سده&zwnj;های نخستین طبق قول خودشان برخی از مطالب تاریخی را از کتاب&zwnj;های دیگر نویسندگان برمی&zwnj;گرفتند. باید دید که نخستین بار چه کسی واژۀ &laquo;حصن&raquo; و چه کسی واژۀ &laquo;مدینه&raquo; را دربارۀ ساختۀ شاپور بکار برده است و چرا؟ این مطلب در حال حاضر موضوع این بحث نیست.<br />۵. زهرا اهری، مکاتبۀ نگارنده با او در تاریخ&nbsp;۲۰/ ۱۱/ ۹۴.<br />۶.&nbsp;حمدالله مستوفی، تاریخ گزیده، ص ۷۹۳.<br />۷.&nbsp;&laquo;&hellip; و کان محمدبن &zwnj;سنان&zwnj; العجلی نزل قریة من قری دستبی، ثم صار الی قزوین فبنی دارا فی ربضها فعزله أهل الثغر، و قالوا: عرضت نفسک للتلف و عرضتنا للوهن ان نالک العدو بسوء، فلم یلتفت إلی قولهم فأمر ولده و أهل بیته فبنوا معه خارج المدینة، ثم انتقل الناس بعد فبنوا حتی تم ربض المدینة&hellip;&raquo; (البلاذری، فتوح &zwnj;البلدان، ص ۳۱۶). و آذر تاش آذرنوش آن را بدین&zwnj;گونه ترجمه کرده است: &laquo;گویند محمدبن&zwnj;سنان عجلی نخست به دهی از دیه&zwnj;های دستبی آمد و سپس به قزوین شد و در حوالی آن خانه&zwnj;ای ساخت. مردمان آن حدود وی را نکوهش کردند و گفتند: اگر دشمن خواهد تو را زیانی رساند، جان تو در معرض تلف افتد و ما نیز خوار و زبون گردیم. ابن&zwnj;سنان به سخن ایشان التفاتی نکرد و فرزندان و اهل&zwnj;بیت خود را فرمان داد [که به یاری وی روند] تا در بیرون شهر آن بنا بساختند. آنگاه مردم بدان مکان روی آوردند چنانکه همۀ حوالی شهر ساخته شد&raquo; (البلاذری، فتوح&zwnj;البلدان، ص ۱۵۹).<br />۸. البته این سؤال نیز مطرح است که آیا نویسندگان این متون در بکارگیری واژگان تا این حد دقت داشته&zwnj;اند؟</p>