--- 
title: "انعکاس اثر تاریخی" 
authors: karimi 
types: blog 
featured: false
featureImg: "/assets/img/posts/Jnab.jpg" 
slug: Jnab 
gallery: 
- image_path: "/assets/img/posts/Jnab.jpg" 
  title: "انعکاس اثر تاریخی" 
- image_path: "/assets/img/posts/Jnab-1.jpg" 
  title: "حوض در حال ساخت در تصویر ۱۳۱۱ رابرت بایرون" 
- image_path: "/assets/img/posts/Jnab-2.jpg" 
  title: "نقاشی آبرنگی حوض در تبلیغ کارخانۀ شهناز اصفهان در دهۀ ۱۳۳۰" 
 
--- 
<p>در عکسی که رابرت بایرون از میدان نقش&shy; جهان گرفته است، کارگران در حال کار در میانۀ میدان دیده می&shy; شوند. کارگران در کار ساختن حوض و باغچه &shy;بندی میدان هستند تا فضای خالی را تغییر دهند. سال ۱۳۱۲&nbsp;خورشیدی کار حفر و ساخت حوض بزرگ میدان نقش جهان بعد از ده ماه کار به پایان می&shy; رسد و برای آب انداختن در حوض جشن می&shy; گیرند. البته نقل شده که بیشتر سنگ&shy;های حوض میدان را از تخت&shy; فولاد آورده&shy;اند (مظاهری، حاشیه نویسی در تاریخ اصفهان، ۲۳۶). در آن زمان هنوز کار مرمت و تعمیر مناره&shy; های مسجد شاه تمام نشده و بخشی از عمارت عالی &shy;قاپو هنوز انبار مصرفی گندم شهر اصفهان است (سید بنکدار،&nbsp;۱۴۲ به نقل از روزنامۀ اخگر ۸۸۶) اما جشن آب انداختن حوض آن &shy;چنان اهمیت دارد که از میرزا حسن خان جابری انصاری به مناسبت شعری می&shy; خواهند و او به قول خودش "المامور معذور" چکامه&shy; ای می&shy; سراید با این نخستین بیت که: "زمان پهلوی آمد در اصفهان کوثر/ چو ترعۀ لب دریا زمان اسکندر". جابری انصاری در تاریخ اصفهانش به ترتیب این جشن و بازیگری "شناوران" در آن جشن پرداخته است.</p>
<p>زمین خالی میانۀ میدان که سالها فضای تمرین قشون شده بود، به گردشگاه عمومی تبدیل می &shy;شود. بخشی از شهر که تا چندی پیش شب&shy;ها دروازه&shy; اش را می &shy;بستند و در آبان همین&nbsp;۱۳۱۲ از سوی صارم &shy;الدوله فرزند ظل &shy;السلطان با قرار ماهی&nbsp;۲۵۰ تومان به اجارۀ بلدیه درآمده بود، حالا قرار است روشن باشد و سرسبز و با خیابان&shy; کشی و عمارات دولتی در پیرامونش: "از طرف اداره بلدیه جهت روشنایی چراغ میدان&nbsp; و ادارات دولتی در نظر گرفته شده یک کارخانه برق کوچک خریداری شود که در میدان نصب گردد و در تابستان هم که آب کم است برای آب حوض و آبیاری باغچه&zwnj;های میدان بوسیله این کارخانه از چاهی که حفر می&zwnj;شود آبکشی بشود " (رجایی، ۱۳۹۳، و سیدبنکدار، ۱۴۲). &nbsp;تصویر بناهای میدان در حوض نمای تازه&shy; ای در چشم بینندگان است که جابری انصاری نیز در وصفش سروده: "چو عکس گنبد رخشان شیخ لطف&shy; الله/ نیامده است در این نه فلک یکی اختر/ اگر که سرپوشی خواهی از مه و مهر/ در آب عکس دو گنبد سپید و سبز نگر". این همان نمایی است که در نقاشی و عکاسی هنرمندان و مسافران اصفهان از آن زمان به بعد تکرار می&shy; شود. اتفاق مهم بعدی نصب و راه &shy;اندازی دستگاه گردش آب و نصب فواره چدنی حوض است که با مشارکت موسیو شونمان آلمانی مهندس معمار و راه &shy;انداز کارخانه&shy; های ریسندگی انجام می&shy; شود. انعکاس بناها و نورهای شبانه و فواره و آب برای همیشه به میدان صفوی افزوده می &shy;شود.</p>
<p>&nbsp;</p>
<p>جابری انصاری، میرزا حسن، تاریخ اصفهان و ری، نشر مجلۀ خرد، اصفهان ۱۳۲۲.</p>
<p>رجایی، عبدالمهدی، برگ هایی از تاریخ اجتماعی اصفهان معاصر (جلد اول) ، جهاد دانشگاهی واحد اصفهان، ۱۳۹۳.</p>
<p>سیدبنکدار، سید مسعود، تاریخ تحولات سیاسی اجتماعی شهر اصفهان دورۀ پهلوی اول، مرکر اصفهان شناسی و سازمان فرهنگی اجتماعی شهرداری اصفهان. ۱۳۹۸.</p>