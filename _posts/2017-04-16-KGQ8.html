--- 
title: "نکاتی در باب معماری نزد یونانیان (۲)" 
authors: r.mojtahedzadeh 
types: blog 
featured: false
slug: KGQ8 
--- 
<p>همانگونه که درپایان یادداشت قبل اشاره شد، در دوره کلاسیک به سبب مشارکت کامل صنعتگران در امور شهری، در قیاس با دوره باستان و کلاسیک متقدم، تغییراتی در معنای واژه تخنه حاصل شد. در تعریف جدید تخنه عبارت از هر توانایی بود، که بتواند توصیف یا اندیشیده شود. این تعریف جدید، تعریف باستانی متقدم&zwnj;تری را که بر تغییر شکل طبیعت و تحول انقلابی نیروهای حیاتی آن تاکید می&zwnj;کرد، جابجا کرد. در این تعریف انواع تخنه به&zwnj;واسطه منابع مادی ویژه (مثلا چرم) و یا مشخصه و محصولاتش (مثلا کفش یا افسار) تعریف شد. بنابراین تخنه یک دسته&zwnj;بندی عمومی نظیر معماری یا مجسمه&zwnj;سازی، که به خانواده&zwnj;ای از موضوعات فرمی یا حوزه&zwnj;ای عمومی جدا از مصالح، محصولات یا استفاده&zwnj;اش ارجاع دهد، نبود. فنون و مصالح مختلف، حتی اگر در حوزه&zwnj;ای مشترک استفاده می&zwnj;شدند، تنخه&zwnj;های متفاوت ایجاد می&zwnj;کردند؛ به عنوان مثال پیکره&zwnj;سازی سنگی و پیکره&zwnj;سازی برنزی اصالتا دو تخنه متفاوت تلقی می&zwnj;شد.</p>
<p>بدیهی است در چنین فضایی صحبت از معماری، چون حوزه&zwnj;ای مستقل، معنای چندنی ندارد. هرچند واژه معمار (architekton) وجود داشت، اما این واژه، چون واژه متقدم&zwnj;تر سازنده (builder=tekhton)، به ویژگی فردی و نوع روابط با دیگر سازندگان ارجاع می&zwnj;داد. واژه معمارانه (architektonikos) نیز صفتی برای ارجاع به معمار، و نه چون امروز ارجاع به حوزه&zwnj;ای مستقل، بود. واژه انتزاعی&zwnj;تر معماری (architecture=architektonia) اساسا در زبان یونانی وجود نداشت و تا قرن دوم میلادی، زمانی&zwnj;که این واژه (architectura) در لاتین پدید آمد، در یونانی آشکار نشد. همه اینها بدین معناست که یونانیان معماری را چون دسته&zwnj;بندی عمومی یا حوزه&zwnj;ای مستقل درک نمی&zwnj;کردند. بنابراین صحبت از "معماری یونان باستان" یا حتی "معماری چون تخنه" نوعی زمان&zwnj;پریشی (anachronism) است. به&zwnj;جای اسامی انتزاعی (چون معماری و مجسمه&zwnj;سازی) و اسامی عمومی (چون بنا و معبد) یونانیان باستان اسامی برای چیزهای ویژه با کاربری&zwnj;های ویژه داشتند؛ نظیر داموس (خانه و خانه خدا)، اویکما (منزل، اتاق)، اویکوس (خانه)، هدرا (نشیمن)، نائوس (هسته درونی معبد)، و توپوس (مکان).</p>
<p>در یونان باستان معمار تنها بر بناهای عمومی، و نه خانه&zwnj;ها، کار می&zwnj;کرد. مورخان هم رای نیستند که این موضوع به این جهت بوده که بناهایی چون معبد، تماشاخانه و قلعه صنعتگران ماهر بیشتری را درگیر می&zwnj;ساخته و این مستلزم کسی بوده که آنها را هدایت کند؛ یا به این جهت که بناهای عمومی به کسی با تخصص در هندسه و تزیین نیاز داشت. گزینه اول در عصر باستان، زمانی که تخنه در مراحل اولیه دانش و محصول بود، معتبرتر به نظر می&zwnj;رسد. حال آنکه گزینه دوم در زمان&zwnj;های بعد که افلاطون، ارسطو و بعدتر ویتروویوس حالت نظری دانش را توسعه دادند محتمل&zwnj;تر است.</p>
<p>یونانیان باستان هیچگونه تصوری از خلق به&zwnj;وسیله انسان نداشتند. تخنه تنها عمل ساختن (poiein) بود که مواد طبیعی را تغییر شکل می&zwnj;داد. تخنه عمل ساختن چیزی از چیزی بود. اسطوره&zwnj;های خلقت یونانی از هزیود تا تیمائوس بر انگاره دگرگون شونده تولد، که ریشه جهان را شرح می&zwnj;دهد، قرار گرفته بود. تخنه وسیعا بر اختراعات پیشینیان تکیه داشت، و معیاری از فنون و نمونه&zwnj;های موفق فراهم می&zwnj;آورد که صنعتگران هنگام ساختن نمونه&zwnj;های جدید می&zwnj;توانستند به کار برند. در یونان باستان سرقت هنری مفهومی ناشناخته بود. یونانیان انتظار داشتند صنعتگران نمونه&zwnj;های قبلی را، به نشانه وفاداری صادقانه به سنت، کپی کنند. آنها اعتقاد داشتند اختراع خودسرانه با انگیزه فردی سمی مهلک برای هدف جمعی کمال است. بدیهی است در چنین تفکری معمار، به معنای امروزین کلمه، جایگاه چندانی ندارد. شواهد نیز، از جمله دستمزدهای کار در یک بنای عمومی، موقعیت برتری برای یک معمار (architekton) نسبت به دیگر بنایان (tektonai) نشان نمی&zwnj;دهد. در واقع، عکس این مطلب صحیح است. اسناد مالی پارتنون نشان می&zwnj;دهد بنایانی که اشکال منحنی سنتوری&zwnj;ها را کار می&zwnj;کردند اندکی بیش از بنایان اشکال باقاعده و نزدیک به دوبرابر یک معمار دریافت می&zwnj;کردند. این وضعیت تنها در اواخر عصر کلاسیک، دورانی که به عصر طلایی یا عصر فیلسوفان معروف است، تغییر کرد.</p>
<p>با ارتقا جنبه نظری دانش در یونان کلاسیک موقعیت کارگران، به&zwnj;ویژه در مواردی که بیش از تلاش فیزیکی به تلاش ذهنی نیاز داشت، شروع به تنزل کرد. افزایش توجه به زندگی دموکراتیک و متفکرانه به رتبه&zwnj;بندی درون دسته&zwnj;بندی تخنه انجامید. در سنت تخنه دو سطح مشخصا از هم متمایز شد: بنایان ماهر (که معمار رانیز شامل می&zwnj;شد) و کارگران غیرماهر که یک کارفرما ممکن بود برای انجام کار یدی استخدام کند. جمهوری افلاطون از اولین منابعی است که مرزی را میان معمار و دیگران ترسیم می&zwnj;کند: &laquo;اکنون یک معمار (بنّای اصلی) را ملاحظه می&zwnj;کنیم. هیچ معماری کار یدی انجام نمی&zwnj;دهد. او کار دیگران را هدایت می کند ... او دانشِ لازم را بدون هیچ کار یدی فراهم می&zwnj;کند ... بنابراین به&zwnj;طورمنصفانه&zwnj;ای می&zwnj;توان درباره او گفت که صاحب یکی از اشکال نظری دانش است ... معمار باید دستورالعمل مناسبی به هریک از کارگران بدهد و نظارت کند تا آنها کار مربوطه را تکمیل کنند.&raquo; در اینجا معمار تنها با قوه ذهن توصیف می&zwnj;شود و به مقامی بالاتر از سایرین ارتقا داده می&zwnj;شود، در حالیکه بنا از کارگران غیرماهر متمایز نمی&zwnj;شود و تنها به&zwnj;واسطه نیروی دستش توصیف می&zwnj;شود. این عزیمتی عمده از سنت تخنه باستان است. ارسطو تمایز افلاطون میان اندیشیدن و انجام دادن را با ترسیم خطی واضح&zwnj;تر میان معمار و بنّا و تداوم آن به تمام صناعات، نه فقط ساختمان&zwnj;سازی، دنبال کرد.</p>
<p>پایان.</p>
<p>&nbsp;</p>
<p><strong>مشخصات کتابشناسی</strong></p>
<p dir="ltr">Parcell, Stephen. Four historical definitions of architecture. McGill-Queen&rsquo;s University Press 2012.</p>