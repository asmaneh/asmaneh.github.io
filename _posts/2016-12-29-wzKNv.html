--- 
title: "یادداشتی پیرامون نسبت طلایی در تمدن اسلامی [۱]" 
authors: namavar.zahra 
types: blog 
tags: نسبت طلایی,نسبت‌های طلایی,تمدن اسلامی,هنر اسلامی,تاریخ هنر,تاریخ معماری,آسمانه,مطالعات معماری ایران,زهرا نام‌آور 
featured: false
slug: wzKNv 
excerpt: "جستجو در ریشه‌های کاربرد نسبت‌طلایی در معماری اسلامی مستلزم یک جستجوی جزءنگرانه و دقیق درمنابع اولیه ریاضیات تمدن اسلامی است. نشانه‌هایی از کاربرد این نسبت در حل مسایل هندسی مربوط به معماران و صنعتگران در یکی از مشهورترین آثار علمی این حوزه، یعنی ”كتاب في مايحتاج الصنايع من اعمال الهندسه“ (كتاب در آنچه صنعتگر از اعمال هندسه نياز دارد) از ابوالوفاء بوزجاني دانشمند و رياضيدان مشهور سده چهارم هجري، قابل مشاهده است. " 
--- 
<p style="text-align: justify;">جستجو در ریشه&zwnj;های کاربرد نسبت&zwnj;طلایی در معماری اسلامی مستلزم یک جستجوی جزءنگرانه و دقیق درمنابع اولیه ریاضیات تمدن اسلامی است. نشانه&zwnj;هایی از کاربرد این نسبت در حل مسایل هندسی مربوط به معماران و صنعتگران در یکی از مشهورترین آثار علمی این حوزه، یعنی &rdquo;كتاب في مايحتاج الصنايع من اعمال الهندسه&ldquo; (كتاب در آنچه صنعتگر از اعمال هندسه نياز دارد) از ابوالوفاء بوزجاني دانشمند و رياضيدان مشهور سده چهارم هجري، قابل مشاهده است. يكي از مسائل اين كتاب ساختن پنج&zwnj;ضلعي منتظم به ضلع معلومAB &nbsp;با يك فتحه پرگار &ndash;يعني پرگاري با اندازه ثابت&ndash; است كه بوزجاني در حل آن به روشني از نسبت طلايي استفاده مي&zwnj;كند. او ابتدا نسبت طلايي ضلع مفروض را با شيوه هندسي و در امتداد آن به دست مي&zwnj;آورد، سپس از اين طريق مثلث مخمس پنج&zwnj;ضلعي مورد نظر را (مثلث متساوي الساقيني كه قاعده آن ضلع پنج&zwnj;ضلعي و راس آن راس مقابل به آن ضلع است) به دست آورده و مساله را حل مي&zwnj;كند. (قرباني، 1371،ص 42و43) در همين كتاب بوزجاني مساله&zwnj;اي را در ارتباط با ستاره پنج&zwnj;ضلعي مطرح مي&zwnj;كند، يعني ستاره&zwnj;اي كه از تقاطع اقطار پنج&zwnj;ضلعي به دست مي&zwnj;آيد و نسبت اقطاع آن، نسبت طلايي است.</p>
<p style="text-align: justify;">&nbsp;</p>
<p style="text-align: justify;">نکته قابل ذکر آن است که مسلمانان این تناسب را نه با نام امروزی آن، یعنی تناسب طلایی، که با نامی که احتمالا یادگار عصر ترجمه بوده و ابوالوفاء نیز از آن استفاده کرده یعنی "نسبه الذات الوسط و الطرفین" می&zwnj;شناختند. عبارت "الوسط و الطرفین" به روشنی می&zwnj;تواند انعکاسی از عبارت "extreme and mean ratio" باشد که اقلیدس در نامیدن این نسبت به کار برده و واژه "ذات" بر سر این عبارت یادآور آن قول مشهور است که می&zwnj;گوید منظور از نسبت نزد یونانیان نسبت طلایی بوده و سایر نسبتها با نام&zwnj;های خاص نامیده می&zwnj;شده است. گویی در جهان اسلام نیز چنین بوده زیرا عبارت "وسط و طرفین" حداقل بر اساس یکی از منابع علم در این تمدن، یعنی نفایس الفنون محمود آملی، متضمن اجزای کلی تناسب نیز هست: &laquo; و آن [تناسب] هر چهار عددى باشند كه نسبت اول با دويم همچو نسبت سيم باشد با چهارم [...] اول و سيم را مقدم خوانند و دويم و چهارم را تالى و اول و چهارم را طرفان خوانند و دويم و سيم را وسطان&raquo;. (آملی، 1381، 3:ص425) به این ترتیب عبارت "وسط و طرفین" اشاره به اجزای تناسب دارد و عبارت ذات بر سر آن می&zwnj;تواند اشاره به اصل بودن یا اهمیت این نسبت داشته باشد. تا آنجا که می&zwnj;دانیم این تنها نسبتی است که اینگونه (بر اساس اجزاء تناسب) نامیده شده و سایر نسبتها، عمدتا بر اساس کاربرد یا اجزای اشکال نامیده شده&zwnj;اند؛ نظیر نسبت "قطر و دور" یا نسبت "جیب و اظلال". (جهت اطلاعات بیشتر ن.ک. به کتاب راشیکات الهند از ابوریحان بیرونی)</p>
<p style="text-align: justify;">&nbsp;</p>
<p style="text-align: justify;">کاربرد نسبت ذات وسط و طرفین نزد ریاضیدانان مسلمان نیاز به تحقیقی مستقل دارد، اما در یک بررسی اولیه نیز می&zwnj;توان برخی از شواهد کاربرد و اهمیت این نسبت در منابع برجسته ریاضیات دوران اسلامی را مشاهده کرد. از جمله ابن سينا در فن اول كتاب شفا با نام &ldquo;اصول الهندسه&rdquo; دو فصل (يا آنگونه كه در فهرست كتاب آمده دو مقاله) را به اين نسبت اختصاص داده و نقش آن را در چند ضلعي&zwnj;ها و چند وجهي&zwnj;هاي منتظم مورد بحث قرار مي&zwnj;دهد. اين دو مقاله با نامهاي &ldquo;القسمه ذات الوسط و الطرفين و المضلعات المنتظمه&rdquo; و &ldquo;القسمه ذات الوسط و الطرفين و المجسمات المنتظمه&rdquo;، مقالات سيزده و چهارده فن اول شفا را تشكيل مي&zwnj;دهد. جالب آن است كه گويا از نظر ابن سينا تعريف و شيوه ترسيم نسبت ذات وسط چنان روشن بوده كه در هیچ یک از فصول مربوط به آن هيچگونه مقدمه یا تعریفي براي موضوع به دست نمي&zwnj;دهد و پس از &ldquo;بسم الله الرحمن الرحيم&rdquo; مستقيما با عبارت &ldquo;خط اب قسم علي نسبه ذات وسط و طرفين علي ح و... &rdquo; (خط اب در نقطه ح به نسبت ذات وسط و طرفين قسمت شد و...) آغاز مي&zwnj;كند. ( ابن&zwnj;سينا، 1976، ص415) نمونه&zwnj;ای دیگر از کاربرد این نسبت را می&zwnj;توان در قضیه&zwnj;ای از كتاب &ldquo;قانون مسعودي&rdquo; بیروني&ndash;كه مهمترين كتاب وي در نجوم است&ndash;ردیابی کرد: &laquo;اثبات اينكه اگر شعاع دايره را به نسبت ذات وسط و طرفين تقسيم كنيم، قسمت بزرگتر آن، ضلع ده&zwnj;ضلعي منتظم محاطي خواهد بود&raquo;. (قرباني، 1374،ص 258) این قضیه خصوصا براي معماران و آنان كه به كاربردهاي عملي قضاياي هندسي نياز داشتند می&zwnj;توانست جذاب باشد؛ زیرا با توجه به شیوه&zwnj;های عملی که در تقسیم خط به این نسبت وجود داشته، و رد آن در اعمال هندسی بوزجانی نیز آشکار است، می&zwnj;توانسته ترسیم اشکال پر کاربردی چون ده ضلعی را در محیط دایره بسیار ساده سازد. درعین حال آگاهی از وجود چنین قضایایی می&zwnj;تواند پرتویی تازه به فهم ما از شیوه&zwnj;های ترسیم هندسی در تمدن اسلامی بتاباند. به عنوان مثال در یکی از نخستین آثاری که پیرامون شیوه&zwnj;های ترسیم هندسی نزد مسلمانان، با رجوع به منابع علمی تمدن اسلامی، نوشته شده صراحتا مهمترین تفاوت میان ترسیم ده ضلعی &nbsp;در برخی شاخه های فرعی ، و در عین حال پر اهمیت، هندسی-ریاضیاتی مدرن ، چون شبکه&zwnj;های راجر پنروز [2]، و نزد مسلمانان ابتنای اولی بر نسبتهای طلایی و دومی بر تقسیم زوایه مرکزی دایره شمرده شده است؛ (Chorbachi, 1989, p772) حال آنکه اطلاع از چنین قضایایی می&zwnj;تواند کاربرد نسبت طلایی را در همان شیوه&zwnj;های سنتی نیز آشکار سازد.</p>
<p style="text-align: justify;">&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;</p>
<p style="text-align: justify;">کتابنامه</p>
<p style="text-align: justify;">&nbsp;</p>
<p style="text-align: justify;">آملی، شمس&zwnj;الدین محمدبن&zwnj;محمود (1381): &nbsp;نفائس الفنون فی عرایس العیون، ج3، تهران: اسلامیه.</p>
<p style="text-align: justify;">&nbsp;</p>
<p style="text-align: justify;">ابن سينا، حسین (1976): &nbsp;الشفاء فن الاول من جمله العلم الرياضي اصول الهندسه، الدكتورابراهيم مدكور، الدكتور عبدلحميد صبره، الاستاد عبدالحميد لطفي مظهر، قاهره: الهميئه العامه الكتاب.</p>
<p style="text-align: justify;">&nbsp;</p>
<p style="text-align: justify;">قرباني، ابوالقاسم (1371): &nbsp;بوزجاني نامه، تهران: انتشارات وآموزش انقلاب اسلامي.</p>
<p style="text-align: justify;">&nbsp;</p>
<p style="text-align: justify;">قرباني،ابوالقاسم (1374): تحقيق در آثار رياضي ابوريحان بيروني ( تحريري نوين از بيروني نامه )، تهران: سمت.</p>
<p style="text-align: justify;">&nbsp;</p>
<p style="text-align: justify;">Chorbachi, W.K (1989): &ldquo;In the Power of Babel: Beyond Symmetry in Islamic Design&rdquo; in Computer Math. Applic. Vol 17. No. 4-6, P 751-789</p>
<p style="text-align: justify;">&nbsp;</p>
<p style="text-align: justify;">&nbsp;پی نوشتها</p>
<p style="text-align: justify;">&nbsp;</p>
<p style="text-align: justify;">1- &nbsp; یادداشت حاضر بخشی حاشیه&zwnj;ای از تحقیق مفصلی است که پیرامون فرایند طراحی در معماری ایران دوران اسلامی از سالها قبل آغاز کرده&zwnj;ام. گام&zwnj;های اولیه این تحقیق در دوازدهمین نشست هم&zwnj;اندیشی&zwnj;های تاریخ و تئوری معماری هنر، اسفند90 در دانشگاه شهید بهشتی، و گزارش کامل تر آن در &nbsp;UK-Iran Researcher Links Workshop, "Cities: Past and Future, Islamic Art, Architecture and Urban Space in Iran&rdquo;, University of Edinburgh, University of St Andrews, British Council, Edinburgh, UK, 24-26 October 2015 با همکاری دوست و همکار گرامی جناب مهندس مجتهدزاده ارائه شده است. در تنظیم این یادداشت نیز، به&zwnj;ویژه بابت در اختیار قرار دادن نقل قولی از متن نفائس الفنون که از آن اطلاعی نداشتم، مرهون همکاری ایشانم.</p>
<p style="text-align: justify;">&nbsp;</p>
<p style="text-align: justify;">2- &nbsp;Penrose tiling</p>