--- 
title: "از چه بناهایی طراحی کنیم؟" 
authors: atefehkarbasi 
types: blog 
featured: false
slug: pDgMa 
--- 
<p>طراحی دست آزاد از حجم&zwnj;ها و بناها ازجمله پرتعداد و وقت&zwnj;گیرترین تمرین&zwnj;هایی است که دانشجویان معماری در سال&zwnj;های اول تحصیلشان انجام می&zwnj;دهند. مطابق برنامة آموزشی مصوب که در حال حاضر در دانشکده&zwnj;های معماری کشور در دست اجراست، هر دانشجوی معماری مقطع کارشناسی دست&zwnj;کم در سه نیمسال تمرین&zwnj;هایی در قالب طراحی دست آزاد دارد. نتیجة مترتب بر این تمرین، توانایی دستی و ترسیمی دانشجو در بیان ایده&zwnj;های اولیه و طرح&zwnj;های نهایی معماری عنوان شده است. در برنامه این&zwnj;گونه فرض شده که دانشجو در مکان&zwnj;ها و محیط&zwnj;های واقعی حضور یابد و از ساختمان&zwnj;های شهر یا روستا طراحی کند؛ البته با وجود اشاره به تأثیر حضور در محیط واقعی در شادابی و سرزندگی دانشجویان، ویژگی خاص و محدودکننده&zwnj;ای برای ساختمان&zwnj;ها و محیط&zwnj;هایی که موضوع طراحی قرار می&zwnj;گیرند، درنظر گرفته نشده است.</p>
<p>در سال&zwnj;های اخیر، کم نبوده&zwnj;اند معلمان معماری&zwnj;ای که با پرسش&zwnj;هایی با این مضمون از سوی دانشجویان روبرو شده&zwnj;اند: &laquo;واقعاً طراحی دست آزاد برای دانشجوی معماری چه فایده دارد؟&raquo; این دانشجویان اغلب با معلمان خود چنین استدلال می&zwnj;کنند: &laquo;معمار حرفه&zwnj;ای در زمانة ظهور بسیاری وسایل و ابزار، از این فن بی&zwnj;نیاز است. دوربین&zwnj; عکاسی دیجیتال به خوبی وظیفة ثبت و نمایش دوبارة مکان&zwnj;ها، از جمله مکان&zwnj;های دلنشین و خاطره&zwnj;انگیز، را انجام می&zwnj;دهد. نرم&zwnj;افزارهای روز به روز پیشرفته&zwnj;تر، ایده&zwnj;های معمارانه را به زیبایی و با انواع ترفندهای جذاب به کارفرمایان ارائه می&zwnj;کند. نهایتاً همواره همکارانی هنرمند هستند که زحمت ترسیم طرح یا ارائة خاص و دستی را می&zwnj;توان به آن&zwnj;ها سپرد و دیگر طراح از توانایی دستی قوی که قرار بوده با طراحی از مکانی واقعی حاصل شود بی&zwnj;نیاز خواهد بود. ضرورتی باقی نخواهد ماند که در این زمانة سرعت و دقت ماشینی و زندگی شبانه روزی در پشت میزهای کار و رایانه&zwnj;های شخصی، زحمت حمل تخته شاسی و کاغذ و ساعت&zwnj;ها طراحی دقیق در فضای واقعی را توجیه کند.&raquo;</p>
<p>اما وجه مفیدی می&zwnj;توان برای طراحی دست آزاد متصور شد که ظاهراً اندکی مغفول مانده یا از آن صحبتی نمی&zwnj;شود. این وجه، اهمیت موضوع طراحی دست آزاد است. طراحی دست آزاد می&zwnj;تواند فرصت دست&zwnj;کم سه نیمسال رویارویی با آثار معماری &laquo;ارزشمند&raquo; و مکث و تمرکز بر آن را در اختیار بگذارد. کم نیستند محققانی که مطالعات آثار معماری از روی کتاب&zwnj;ها را به نوعی سطحی و کم&zwnj;فایده شمرده و به رجوع به خود آثار توصیه کرده&zwnj; و فهم معماری را وابسته به رجوع مستقیم به آثار و حضور در آن دانسته&zwnj;اند. از سوی دیگر، تأثیر مستقیم دیده&zwnj;ها بر اطلاعات ذهنی&zwnj;ای که بعدها توسط فرد در طراحی (به معنای دیزاین) به کارگرفته می&zwnj;شود، در قالب نظریة توانایی ثبت اطلاعات توسط ذهن ثابت شده است. پس وجه دیگر قضیه آن است که اگر دانشجو به ویژه در سال&zwnj;های نخستین آموزش، در طراحی دست آزاد با بناهای معماری گزینش نشده و کم&zwnj;ارزش و به اصطلاحْ بدساخت یا بسازوبفروشی مواجه شود، شکل و شمایل، سرگردانی و بی&zwnj;هدفی این گونه معماری&zwnj;ها بر وی، آگاهانه یا ناخودآگاه، تأثیر گذارد و چه بسا زیان این طراحی دست آزاد از نفع آن پیشی گیرد.</p>
<p>تمرکز بر مسألة &laquo;موضوع طراحی&raquo; و ترغیب معلمان معماری به معرفی موضوعات و بناهای ارزشمند (چه تاریخی و چه جدید) جهت طراحی دست آزاد، درپی این اندیشه است که اگر طراحی دست آزاد از بناهای ارزشمند معماری انجام گیرد، می&zwnj;تواند با یک تیر دو نشان بزند و ارزشی افزوده با آن همراه خواهد بود و در غیر این &zwnj;صورت منجر به بدآموزی حرفه&zwnj;ای خواهد شد. بدین ترتیب مسئولیت معلم معماری انتخاب بناهایی جهت طراحی دست آزاد است که شایستگی ماندگاری در ذهن دانشجویان را داشته باشد. این امر در آموزش معماری در مقیاس جهانی، و هم در آموزش معماری در کشور ما که دارای آثار ارزشمند و مقبول معماری ازجمله آثار فراوان تاریخی معماری است، به طور ویژه قابل توجه است. گفتگوهایی که در حین طراحی از بناهای ارزشمند بین دانشجویان و استادان آن&zwnj;ها درمی&zwnj;گیرد و شادابی و نشاط حاصل از حضور دانشجویان در مکان&zwnj;ها و معماری&zwnj;های دلنشین، در عین حال، پرسش از چیستی معماری ارزشمند و چگونگی گزینش آن مباحث تازه&zwnj;ای است که می&zwnj;تواند در این میان، بین معلم معماری و دانشجویان نوپای سال اول، در همان کلاس طراحی دست آزاد شکل گیرد.</p>