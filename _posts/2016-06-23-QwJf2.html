--- 
title: "معماری شناختن است" 
authors: fallah 
types: blog 
tags: معماری,تاریخ معماری,محمد فلاح,آسمانه,مطالعات معماری ایران 
featured: false
slug: QwJf2 
excerpt: "هر فعلی شناختن است و نتیجۀ آن، یعنی دگرگونی مادۀ جهان، سایه و نتیجه و محصول شناخت است. معماری یکی از افعال انسان است؛ پس معماری نیز همچون هر فعل دیگر انسان نحوی شناختن است. اما چگونه؟" 
--- 
<div>
<div>
<p style="text-align: justify;">به نام خدا</p>
<br />
<p style="text-align: justify;"><br />هر فعلی شناختن است و نتیجۀ آن، یعنی دگرگونی مادۀ جهان، سایه و نتیجه و محصول شناخت است. معماری یکی از افعال انسان است؛ پس معماری نیز همچون هر فعل دیگر انسان نحوی شناختن است. اما چگونه؟<br />تحقق یک فعل ارادی فقط زمانی ممکن می&zwnj;شود که دو دسته دانش درباره&zwnj;اش داشته باشیم یا به عبارت دیگر به دو دسته پرسش از آن فعل پاسخ داده باشیم: اول، دانش به آن فعل به مثابه یک امر کلی؛ یعنی دانشی که در پاسخ پرسش&zwnj;هایی کلی از آن فعل ظاهر می&zwnj;شود. دوم، دانش به آن فعل، آن&zwnj;طور که در آینده&zwnj;ای نزدیک به جامۀ جزئیتش در می&zwnj;آوریم؛ یعنی دانش به آن فعلی که در یک موقع و مختصات خاص انجام خواهیم دهیم. چنین دانشی در پاسخ پرسش&zwnj;هایی از کیفیت تحقق آن فعل به مثابه یک امر جزئی می&zwnj;آید. معماری یکی از افعال ارادی انسان است. بنا بر این تحققش همواره موکول به وجود این دو دسته دانش یا پاسخ است.<br />این را به کمک یک مثال از معماری شرح می&zwnj;دهم. فرض کنید می&zwnj;خواهیم دیواری بسازیم. برای اینکه قادر به این کار باشیم، ابتدا باید بدانیم &laquo;دیوار&raquo; چیست؟ یعنی آن جسمی که دیوارش می&zwnj;خوانیم از چه مواد و مصالحی ساخته می&zwnj;شود (۱) معمولاً چه شکلی است (۲) و برای چه و که (۳) پدید می&zwnj;آید. بعد از آن باید بدانیم &laquo;ساختن&raquo; دیوار چیست؟ یعنی مراد از ساختن چیست (۴) و آن جسمی که دیوارش می&zwnj;خوانیم را چگونه و با چه ابزاری (۵) می&zwnj;سازند. به غیر از اینها لازم است دربارۀ توانایی&zwnj;های خودمان در مقام سازندۀ دیوار (۶) و پاره&zwnj;ای از قوانین حاکم بر عالم ماده نیز بدانیم (۷)؛ مثلاً باید درک مفیدی از ایستایی و خصوصیات مواد و مصالح داشته باشیم.<br />مجموعۀ مواردی که نام بردم، به یک نمونه از آن دانش&zwnj;های کلی&zwnj;ای شکل می&zwnj;دهد که برای وقوع یک فعل ارادی، مثل ساختن دیوار، باید داشته باشیم. این موارد شامل اینهاست: ۱. چیستی موضوع فعل و نسبت صورت نهایی&zwnj;اش با آنچه از آن می&zwnj;طلبیم (موارد ۱ تا ۳ در مثال اخیر) ۲. محتوا و طرز فعل (مورد ۴ و ۵ در مثال اخیر)؛ ۳. چیستی قوانین حاکم بر موضوع فعل یا قوای موجود در آن (مورد ۷ در مثال اخیر)؛ ۴. کیستی خودمان یا فاعل فعل تا آنجا که به آن فعل مربوط می&zwnj;شود (مورد ۶ در مثال اخیر). اینها دانش&zwnj;هایی است که به عوامل یک فعل داریم و چون یک فعل مجموعۀ همین عوامل در نسبتی خاص با هم است، پس مجموعۀ همین دانش&zwnj;های کلی است که تصور ما از یک فعل را می&zwnj;سازد. به عبارت دیگر داشتن تصور کلی یک فعل همان داشتن تصوری از این عوامل و نسبت لازمشان با هم برای وقوع آن فعل است.<br />داشتن تصور کلی فعل برای تحقق یافتن آن لازم است، اما کافی نیست. تحقق فعل ارادی وقتی ممکن می&zwnj;شود که این تصور یا دانش کلی موجد دانشی جزئی شود، یعنی دانش به آن فعل ارادی آن طور که باید در یک لحظۀ خاص محقق بشود. در همان مثال ساختن دیوار، پس از اینکه از مختصات از پیش معلوم فعل جزئی&zwnj;مان مطلع شدیم، یعنی دانستیم که این دیوار مشخص را به چه منظور و در کجا و کی می&zwnj;سازیم، با داشتن آن تصور کلی&zwnj;&zwnj;مان از ساختن دیوار، می&zwnj;کوشیم به این علم بیابیم که چگونه باید این دیوار معین را بسازیم؟ یعنی تلاش کنیم که بفهمیم دیواری که می&zwnj;خواهیم بسازیم باید (۱) از چه مواد و مصالحی، و (۲) به چه شکلی، و (۳) به چه طرزی و با چه ابزاری ساخته شود. چنین تلاشی ناگزیر شناختی است، با این تفاوت که می&zwnj;کوشیم چیزی را بشناسیم که هنوز به وجود نیامده است؛ بلکه به وجود آمدنش موکول است به شناختن طرز خاص پدید آمدنش و صورت نهایی&zwnj;اش.<br />پس ساختن دیوار، شناختن ساختن دیوار است؛ شناختن ساختن دیوار، آنطور که هست و آنطور که در یک مورد معین و خاص باید باشد؛ نتیجه یا محصول آن نیز، صورت عینی فعل ساختن دیوار و خود دیوار است.</p>
<br />
<p style="text-align: justify;"><br />این مطلب را در مجالی دیگر ادامه خواهم داد.</p>
</div>
</div>