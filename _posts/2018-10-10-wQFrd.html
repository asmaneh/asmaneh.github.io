--- 
title: "نامیدن تماشا‌خانه‌های فرنگی و کاربرد واژۀ تئاتر در دورۀ قاجاریه" 
authors: faezeh.panahandeh 
types: blog 
tags: تماشاخانه,تئاتر,تماشاخانۀ فرنگی,آسمانه,مطالعات معماری ایران,تاریخ معماری,فائزه پناهنده 
featured: false
slug: wQFrd 
excerpt: "سفرنامه‌نویسان با عنوان‌های مختلفی از تماشاخانه‌های فرنگ یاد کرده‌اند. واژۀ تئاتر در خلال گزارش‌های سیاحان ایرانی در دورۀ قاجاریه، در جایگاه‌های مختلفی اعم از عمل اجرای گونه‌های مختلف نمایش و همچنین مکان اجرای آنها به کار برده می‌شد. میرزا ابوالحسن‌خان ایلچی اولین کسی است که در سفرنامه‌اش به روسیه در سال ۱۲۳۱ق (۱۱۹۴)، واژۀ «تیاتر» را وارد واژگان فارسی کرد." 
--- 
<div>
<div>
<p style="text-align: justify;">سفرنامه&zwnj;نویسان با عنوان&zwnj;های مختلفی از تماشاخانه&zwnj;های فرنگ یاد کرده&zwnj;اند. واژۀ تئاتر در خلال گزارش&zwnj;های سیاحان ایرانی در دورۀ قاجاریه، در جایگاه&zwnj;های مختلفی اعم از عمل اجرای گونه&zwnj;های مختلف نمایش و همچنین مکان اجرای آنها به کار برده می&zwnj;شد. میرزا ابوالحسن&zwnj;خان ایلچی اولین کسی است که در سفرنامه&zwnj;اش به روسیه در سال ۱۲۳۱ق (۱۱۹۴)، واژۀ &laquo;تیاتر&raquo; را وارد واژگان فارسی کرد.[۱]</p>
<p style="text-align: justify;">در مورد گونه&zwnj;های نمایشی منسوب به تئاتر، ظهیرالدوله در سال ۱۳۱۸ق (۱۲۷۹) اپرا را به صورت گونه&zwnj;ای از تئاتر تعریف کرده است: &laquo;اپرا آن تياترى را مى&rlm;گويند كه از اول نمايش بازى تا آخر بدون انفصال ساز و موزيك بزنند و بازى كه مى&rlm;آيد، هيچ گفت&zwnj;وگو و آواز نباشد. فقط نمايش و حركاتى باشد و تمام حركات با ضرب موزيك جور باشد&raquo;.[۲] در سفرنامۀ ناصرالدین&zwnj;شاه در سال۱۳۰۶ق (۱۲۶۸)، باله نیز در جایگاه تئاتر مطرح شده است: &laquo;طياطر باله بايد رفت&rlm;&raquo;.[۳]</p>
<p style="text-align: justify;">میرزا ابوطالب&zwnj;خان در سال ۱۲۱۴ق (۱۱۷۸) به قصد نامیدن مکان تئاتر، معادل انگلیسی تئاتر یعنی &laquo;پلی هوس&raquo;[۴] را به کار برده است: &laquo;ديگر دو خانه رقص و نقل شعبده&rlm;بازى است كه &laquo;پلى&rlm;هوس&raquo; گويند&raquo;.[۵] همچنین نخستین کسی که واژۀ تئاتر را به &laquo;تماشاخانه&raquo; ترجمه کرد و در واقع آن را در جایگاه مکان اجرای تئاتر به کار برد، خسرومیرزا در سال ۱۲۴۵ق (۱۲۰۸)،[۶] بوده است. رضاقلی&zwnj;میرزا در سال ۱۲۵۱ق (۱۲۱۵) &laquo;طرب&zwnj;خانه&raquo; را در معنای اپرا به کار برده است.[۷] از این&zwnj;رو اگر اپرا را به&zwnj;سان گونه&zwnj;ای از تئاتر بپذیریم، می&zwnj;توان طرب&zwnj;خانه را عنوان دیگری برای نامیدن مکان تئاتر دانست. حاج&zwnj;سیاح و همچنین میرزاحسین فراهانی به ترتیب در سال&zwnj;های ۱۲۷۷ق (۱۲۳۹) و ۱۳۰۲ق (۱۲۶۳)، محل اجرای تئاتر را با عنوان &laquo;تماشاگاه&raquo; معرفی کرده&zwnj;اند.[۸]</p>
<p style="text-align: justify;">بر اساس روایت میرزا ابوالحسن&zwnj;خان ایلچی در سال ۱۲۳۱ق (۱۱۹۴)، به مکان نمایش آپره یا همان اپرا تئاتر اطلاق می&zwnj;شده است: &laquo;آپره که آن را تیاتر نیز می&zwnj;گویند، مکانی است که مختص رقص و بازی&zwnj;ها و تقلیدهای شب است&raquo;.[۹] مظفرالدین&zwnj;شاه در سال ۱۳۱۸ق (۱۲۸۰) نیز اپرا را در معنی &laquo;تماشاخانه&raquo; و در جایگاه مکان تئاتر به کار برده است.[۱۰] بر اساس توصیف&zwnj;های ظل&zwnj;السلطان در سال ۱۳۲۳ق (۱۲۸۴)، &laquo;تماشاگرخانه&raquo;، &laquo;بازیگرخانه&raquo;، &laquo;مهمانخانه&raquo; و &laquo;سیرک&raquo; در معنای تماشاخانه کاربرد داشته&zwnj;اند.[۱۱] اطلاق عنوان تماشاگرخانه و بازیگرخانه می&zwnj;تواند بر طرح موضوع اصالت نقش دو گروه تماشاکننده و تماشاشونده به&zwnj;مثابۀ دو رکن اصلی هر اجرا در آن زمان صحه گذارد. ظل&zwnj;السلطان برخلاف مظفرالدین&zwnj;شاه، بین اپرا و تماشاخانه تفکیک قایل شده است: &laquo;اقسام مختلف بازیگرخانه و تماشاخانه رفتیم و یک روز به اپرا و سه شب که توقف کردیم، هرشبی به یک تماشاخانه&raquo;؛[۱۲] بنابراین می&zwnj;توان چنین نتیجه&zwnj;گیری کرد که احتمالاً اپرا را فضایی بزرگتر از تماشاخانه و معادل&zwnj;هایش می&zwnj;دانسته است. درصورتی که حاج&zwnj; سیاح با فاصلۀ زمانی چهل و پنج سال پیش از وی، صحبت از سیرگاه (سیرک) به نام گران&zwnj;اوپرا[۱۳] کرده است.[۱۴] با مقایسۀ توصیف او با توصیف ظل&zwnj;السلطان می&zwnj;توان به این نتیجه رسید که حاج &zwnj;سیاح برخلاف ظل&zwnj;السلطان، سیرک را معادل گران&zwnj;اپرا و در واقع فضایی بزرگ&zwnj;تر از اپرا فرض کرده است. بنابراین فارغ از اینکه کدام یک از سیرک یا اپرا زیرمجموعۀ دیگری محسوب می&zwnj;شدند، به طور کلی یا مکان سیرک و اپرا را معادل هم می&zwnj;دانستند، و یا اینکه فعالیت غالبی را که در این دو انجام می&zwnj;شده است، معادل هم در نظر می&zwnj;گرفتند.</p>
<p style="text-align: justify;">بنابراین به نظر می&zwnj;رسد به علت غریب بودن پدیدۀ تئاتر و مکان آن برای سیاحان فرنگ، به طیف وسیعی از هنرهای اجرایی اعم از تئاتر، اپرا و باله، عنوان تئاتر می&zwnj;دادند. همچنین بر سر نام&zwnj;گذاری مکان&zwnj;های اجرا توافقی وجود نداشته است. این مکان&zwnj;ها با عناوینی همچون پلی&zwnj;هوس، تماشاخانه، طرب&zwnj;خانه، تماشاگاه، اپرا، تماشاگرخانه، بازیگرخانه، مهمانخانه و سیرک نامیده می&zwnj;شدند. بعد از ورود تئاتر به ایران، این عنوان&zwnj;ها در مواردی عیناً و در مواردی نیز با تغییراتی در نامیدن مکان&zwnj;های تئاتر ایران به کار برده می&zwnj;شدند؛ چنان&zwnj;که در اسناد مکتوب به عنوان&zwnj;های تفرج&zwnj;گاه[۱۵] (می&zwnj;تواند معادلی برای طرب&zwnj;خانه باشد)، نمایش&zwnj;گاه[۱۶] و نمایشگاه[۱۷] برمی&zwnj;خوریم. در توصیف&zwnj;های خان&zwnj;ملک ساسانی نیز به جای صحنه از واژۀ &laquo;نمایش&zwnj;گاه&raquo; استفاده شده است.[۱۸] همچنین در برخی موارد منظور از واژۀ نمایش، همان کنسرت بوده است؛ چرا که در آن زمان موسیقی و تئاتر با هم در برنامه گنجانده می&zwnj;شد و به علت نقش پررنگ&zwnj;تر تئاتر، عنوان نمایش را به آن اطلاق می&zwnj;کردند.[۱۹]</p>
</div>
</div>
<div>۱. علوی شیرازی،&nbsp;س&zwj;ف&zwj;رن&zwj;ام&zwj;ه&zwnj; م&zwj;ی&zwj;رزا اب&zwj;وال&zwj;ح&zwj;س&zwj;ن&zwnj;خ&zwj;ان&zwnj; ش&zwj;ی&zwj;رازی&zwnj; (ای&zwj;ل&zwj;چ&zwj;ی&zwnj;) ب&zwj;ه&zwnj; روس&zwj;ی&zwj;ه&zwnj;، ص۸۷.</div>
<div>۲. ظهیرالدوله،&nbsp;سفرنامه ظهیرالدوله، ص۳۰۹.</div>
<div>۳. ناصرالدین&zwnj;شاه قاجار،&nbsp;روزنامه خاطرات ناصرالدين&rlm;شاه در سفر سوم فرنگستان، ص۴۳۷.</div>
<div dir="ltr" style="text-align: left;">4. Play house</div>
<div>۵. اصفهانی،&nbsp;مسیر طالبی، ص۷۴.</div>
<div>۶. افشار،&nbsp;س&zwj;ف&zwj;رن&zwj;ام&zwj;ه&zwnj; خ&zwj;س&zwj;روم&zwj;ی&zwj;رزا (بپطرزب&zwj;ورغ&zwnj;)، ص۲۷۸.</div>
<div>۷. رضاقلی&zwnj;میرزا،&nbsp;سفرنامه رضاقلی&zwnj;میرزا نایب&zwnj;الایاله، ص۳۹۳.</div>
<div>۸. فراهانی،&nbsp;سفرنامه میرزا محمدحسین فراهانی، ص۸۱ و سیاح،&nbsp;سفرنامۀ حاج سیّاح به فرنگ، ص۱۸۰.</div>
<div>۹. همان&zwnj;جا.</div>
<div>۱۰. مظفرالدینشاه قاجار،&nbsp;سفرنامۀ فرنگستان، ص۱۶۲.</div>
<div>۱۱. ظل&zwnj;السلطان،&nbsp;خاطرات ظل&zwnj;السلطان، ج۳، ص۹۶-۱۰۸.</div>
<div>۱۲. همان، ص۱۰۸.</div>
<div dir="ltr" style="text-align: left;">13. Grand opera</div>
<div>۱۴. سیاح،&nbsp;سفرنامۀ حاج سیّاح به فرنگ، ص۱۶۱.</div>
<div>۱۵. کوهستانی&zwnj;نژاد،&nbsp;گزیده اسناد نمایش در ایران، ص ۷۸.</div>
<div>۱۶. همان، ص ۷۵.</div>
<div>۱۷. همان، ص ۳۴ و ۳۷ و ۵۷ و ۶۵.</div>
<div>۱۸. صانعی دره&zwnj;بیدی،&nbsp;تاریخ طراحی صحنه تئاتر در ایران، ص۴۲ و کوهستانی&zwnj;نژاد،&nbsp;گزیده اسناد نمایش در ایران، ص۳۲ و ۳۷.</div>
<div style="text-align: justify;">۱۹. صفرزاده،&nbsp;چرخ بی&zwnj;آیین: درباره&zwnj;ی ابوالقاسم عارف قزوینی، ص۲۵-۲۶.</div>