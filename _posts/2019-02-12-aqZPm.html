--- 
title: "معمارِ خواب‌دیده" 
authors: zarei 
types: blog 
featured: false
slug: aqZPm 
--- 
<div>
<div>
<p>اندکی پیش فرصتی یافتم تا با مؤسس یکی از مجلات مهم و جریان&zwnj;سازِ معماری ایران گفتگو کنم. او کسی بود که به علت حضور در یک جایگاه سیاسی و ارتباط با دولت توانسته بود مرکزی تأسیس کند و سبب تولید متن&zwnj;های بسیاری در حوزه معماری شود. متن&zwnj;هایی که در چند دهه اخیر موضوع&zwnj;های مختلف این حوزه را صورت&zwnj;بندی کرده&zwnj;اند و ادبیات خاصی را شکل داده&zwnj;اند. با این تصور از فعالیت او و همکارانش، می&zwnj;خواستم بدانم که این افراد &nbsp;با چه هدفی به تولید متن در حوزه معماری پرداخته&zwnj;اند و قصدشان از نوشتن در این باب چه بوده است. پاسخی که از او شنیدم، تا حد خوبی روشن بود: &laquo;به قصد پرورش زبانی برای سخن گفتن از معماری در ایران&raquo;. در واقع چنانکه ما و مؤسس آن مجله می&zwnj;دانیم تولید متن&zwnj;هایی که دایره وسیعی از مخاطبان را در اختیار دارند، ناگزیر مفاهیم و روش&zwnj;هایی را در یک حوزه مسلط می&zwnj;کنند و به چارچوبی برای سخن گفتن شکل می&zwnj;دهند. مفاهیم و روش&zwnj;هایی که درون این چارچوب مسلط می&zwnj;شوند نیز در گذر زمان می&zwnj;توانند به مثابه بدیهیات آن حوزه از دانش پذیرفته شوند. بنا بر این چارچوب سخن گفتن در معماری ایران نیز تا حدی به آن چیزی وابسته است که چنین مجلات و مقالات و کتاب&zwnj;هایی تولید می&zwnj;کنند و در اختیار خوانندگان قرار می&zwnj;دهند. بنا بر این با اندکی اغماض می&zwnj;توان گفت که متن&zwnj;های حوزه معماری در چند دهه اخیر چارچوب&zwnj;های خاصی را پدید آورده&zwnj;اند و از طریق آنها مفاهیم و روش&zwnj;های مورد نظر خود را به مثابه واقعیت معماری به مخاطبان ایرانی عرضه کرده&zwnj;اند.</p>
<p>&nbsp;&nbsp;حال می&zwnj;توان از افرادِ مؤثر در پرورش و گسترش این زبان پرسید که چرا روش&zwnj;های دیگری برای سخن گفتن از این حوزه را رواج نداده&zwnj;اند یا چرا اعتبار و قدرت خود را برای بازنمایی مفاهیم دیگری از معماری به کار نگرفته&zwnj;اند. اما به گمانم مسأله مهم دیگری که همزمان می&zwnj;توان درباره&zwnj;اش بحث کرد این است که چنین گفتمان&zwnj;هایی اساساً چقدر از دنیای اطراف خود باخبرند و حوزه معماری را چطور به دیگر حوزه&zwnj;های دانش مربوط می&zwnj;کنند. مثلاً اگر متن&zwnj;های را ببینیم که مجلات و کتاب&zwnj;های معماری در چند دهه اخیر درباره معماری معاصر ایران تولید کرده&zwnj;اند، متوجه می&zwnj;شویم که آنها حد زیادی به تکرار برخی مفاهیم و مسیرهای خاص سخن محدودند. در واقع بیشتر این متن&zwnj;ها، به عمد یا سهو نتوانسته&zwnj;اند چیزی از حوزه&zwnj;های معتبر دانش به درون خود راه دهند و در عوض مدام دانسته&zwnj;های نیازموده خود را تکرار کرده&zwnj;اند. جستجوی علت ماجرا را می&zwnj;توان در جایی دیگر پی گرفت[۱]، اما قطعاً نمی&zwnj;توان انکار کرد که محدودیت مفاهیم و روش&zwnj;ها در سخنِ معماری امروز ایران، از کیفیت متن&zwnj;های این حوزه کاسته و&nbsp; نوشته&zwnj;های معماران را نزد دیگر حوزه&zwnj;های فکری کم&zwnj;اعتبار کرده است.</p>
<p>&nbsp;برای درک بهتر این پدیده می&zwnj;توانیم به صورت تصادفی چند کتاب با موضوع &laquo;معماری معاصر ایران&raquo; را انتخاب کنیم و نگاهی گذرا به متن آنها بیاندازیم. با اندکی دقت متوجه می&zwnj;شویم که بسیاری آنها اصرار دارند چیزی درباره تاریخ معماری معاصر ایران بگویند و تحلیلی بر رویدادهای این حوزه بنویسند. در واقع در نگاه اول به گمان نمی&zwnj;آید که چنین متن&zwnj;هایی در خود محدود باشند، بلکه اتفاقاً توصیف و تحلیل تاریخی بخش جدایی&zwnj;ناپذیر آنها به نظر می&zwnj;آید. اما با اندکی دقت می&zwnj;تواند دید که بسیاری از این توصیف&zwnj;ها و تحلیل&zwnj;های تاریخی معمولاً به جای تکیه بر اسناد، روایت&zwnj;های معتبر یا متن&zwnj;های شناخته&zwnj;شده تاریخ معاصر ایران بر آن چیزی استوار است که گویی معماران -فقط به واسطه معمار بودنشان- از آن باخبرند! به گمانم اگر این الگو را از منظری دیگر توصیف کنم، مطلب واضح&zwnj;تر خواهد شد: فرض کنید قرار است کتابی درباره معماری معاصر ایران بنویسیم. بدون اغراق معتقدم که اگر الگوی ساده زیر را پی بگیریم و فقط نظرات شخصی&zwnj;مان را لا به لای آن اضافه کنیم، کتابی تولید خواهیم کرد که بسیاری از مخاطبان متن&zwnj;های معماری آن را به مثابه واقعیت معتبر تاریخی این حوزه می&zwnj;پذیرند:</p>
<p>&nbsp;۱. در دوره صفویه با اروپا ارتباط برقرار کردیم، اما سنت&zwnj;های معماری&zwnj;مان را از دست ندادیم.</p>
<p>۲. در دوره قاجار ارتباطمان با اروپا بیشتر شد و معماری&zwnj;مان تا حدی سر و شکل اروپایی گرفت.</p>
<p>۳. تصویری از شمس&zwnj;العماره</p>
<p>۴. در دوره پهلوی اول همچنان توجهمان به اروپا بود، اما حکومت به صورت آمرانه می&zwnj;خواست معماری باستانی را احیا کند.</p>
<p>۵. تصویری از کاخ دادگستری</p>
<p>۶. در دوره پهلوی دوم پول نفت زیاد شد و معماران به هویت توجه کردند.</p>
<p>۷. اشاره&zwnj;ای کوتاه به کنفرانس معماری در تهران و اصفهان</p>
<p>۸. پس از انقلاب مسأله هویت به صورتی دیگر پیگیری شد.</p>
<p>۹. تصویری از مهمانسرای حافظیه و مسابقه فرهنگستان&zwnj;ها</p>
<p>&nbsp;&nbsp;به نظر می&zwnj;رسد که نوشتن متنی تاریخی درباره معماری معاصر ایران به سادگی فهم همین الگوی تکراری است و اعتبار آن نیز فقط به تأیید جمعی از عقلا بستگی دارد که گویی فقط خود زبان خود را می&zwnj;فهمند. به نظرم در این وضع ساده&zwnj;انگارانه، آن چیزی که به درستی درک نشده مفهوم تاریخ یا بررسی تاریخی است. در واقع&nbsp; بسیاری از نویسندگان حوزه معماری -به ویژه آنجا که پای معماری معاصر ایران در میان است- فقط با خود تکرار می&zwnj;کنند که فهم تاریخ برای فهم معماری ضروری است؛ اما به جای آنکه تحقیق تاریخی را بیاموزند و تمرین تاریخ&zwnj;نگاری کنند، تاریخ&zwnj;نگاری خاصی را پدید آورده&zwnj;اند که در خوش&zwnj;بینانه&zwnj;ترین حالت فقط در جمع برخی معماران فهم&zwnj;پذیر است! در واقع این پدیده معمارساز فقط صورتی شبیه به تاریخ است که نگارندگان آن که هیچ&zwnj;گاه سؤالات دقیقی از خود نمی&zwnj;پرسند. مثلاً کمتر با کتابی درباره تاریخ معماری معاصر مواجه می&zwnj;شویم که پرسیده باشد &laquo;پول نفت چگونه به معماری پهلوی راه یافته&raquo;، &laquo;خانه&zwnj;های مردم در روزگار پهلوی اول چطور ساخته می&zwnj;شده&raquo; یا &laquo;قاجاریان چگونه نقشه&zwnj;های بناهایشان را ترسیم می&zwnj;کرده&zwnj;اند&raquo;. گویی پرسش تاریخی، جزئیات رویدادها و اساساً بررسی تاریخی سیاق معماری در این مسیر هیچ جایی ندارد؛ اما در عین همه نویسندگان این حوزه -به واسطه آگاهی از برخی جنبه&zwnj;های دیگری معماری- خود را شایسته عرضه تحلیل جامع بر معماری معاصر ایران می&zwnj;دانند. چه بسا طراحان چیره دست و استادان بلندآوازه&zwnj;ای که تحلیل&zwnj;های تکراری و عجیبشان از نگاه تاریخ&zwnj;نگاران، مضحک و بی&zwnj;معنی است، اما گویی خود ذره&zwnj;ای بر ضعف فکر و قلمشان آگاه نیستند.</p>
<p>&nbsp;به گمانم بخش بزرگی از مشکل از این باور ناشی می&zwnj;شود که چیزی مستقل به نام &laquo;معمارانه نوشتن&raquo; وجود دارد. البته که هر حوزه از دانش می&zwnj;تواند صورت خاص خود را برای سخن گفتن پدید آورد، اما گویی بسیاری از نویسندگان معماری با تکیه بر این باور خود را از آگاهی از دیگر حوزه&zwnj;های دانش و روش و مفاهیم آنها بی&zwnj;نیاز می&zwnj;بینند. تاریخ&zwnj;نگاری، پژوهش اجتماعی، تحلیل سیاسی و اقتصادی و بسیاری دیگری از حوزه&zwnj;هایی که برای فهم پدیده&zwnj;های عالم روش&zwnj;ها و مفاهیم را مهیا می&zwnj;کنند، باید ابزار دست همه پژوهشگران و نویسندگان این باشند، چه آنها که به واسطه معمار بودنشان نکات دقیق&zwnj;تری درباره بناها و شهرها می&zwnj;دانند و چه آنها که اساساً می&zwnj;خواهند حوزه معماری را از منظری دیگر ببینند. در واقع تکرار ناآگاهانه مفاهیم و روش&zwnj;ها در متن&zwnj;های امروز معماری، تذکار این نکته را مدام ضروری&zwnj;تر می&zwnj;کند که ما هنگام نوشتن از معماری، به چیزی بیش از آگاهی از فن ساختن نیاز داریم. چیزی که ما را از خواب معمارانه&zwnj;مان جدا کند و بر جایگاهی بنشاند که در آن بتوانیم دنیای معماری را بشناسیم و از آن سخن بگوییم.</p>
</div>
</div>
<div>۱. به گمانم دو علت مهم را می&zwnj;توان برای این پدیده برشمرد. اول اینکه برخی حوزه&zwnj;ها برای آنکه جایگاه خود را در دنیای حرفه&zwnj;ای محکم کنند نیاز دارند چیزی از آن خود پدید آورند و از این راه نشان دهند که هویت مستقلی دارند. در واقع معماران گاهی با پدید آوردن سخنانی که بیشتر در میان خودشان فهم&zwnj;پذیر است می&zwnj;کوشند خود را چون دیگر رشته&zwnj;های تخصصی واجد دانشی خاص جلوه دهند. دوم هم اینکه قطعاً بخش عمده&zwnj;ای شکل&zwnj;گیری این گفتمان به سبب وجود نظام عجیب و غریب چاپ مقالات و دیگر متن&zwnj;های دانشگاهی است. متن&zwnj;هایی که بسیاری از آنها نه به قصد پرورش و گسترش دانش، که برای بالا رفتن امتیاز و رتبه پدید می&zwnj;آیند.</div>