--- 
title: "حمام‌ها در آینۀ متون کهن*-۱" 
authors: tabassi 
types: blog 
tags: حمام,حمام‌های تاریخی,متون کهن,حمام در متون,تاریخ حمام,محسن طبسی,آسمانه,مطالعات معماری ایران,تاریخ معماری 
featured: false
slug: 2Cj4e 
excerpt: "امروزه متون گرانسنگ و ارجمند فراوانی از گذشته در اختیار است که متأسفانه به نظر می‌رسد در مطالعات پزشکی چندان مورد توجه قرار نمی‌گیرند. اما واقعیت این است که علی‌رغم پیشرفت و توسعه فناوری، وفور داروهای شیمیایی، ابداع دستگاه‌ها و روش‌های گوناگون درمانی و...؛ هنوز هم هیچ یک نتوانسته‌اند جای حمام و استحمام را در فرآیند بهداشت و سلامت فردی و عمومی بگیرند. " 
--- 
<p style="text-align: justify;">امروزه متون گرانسنگ و ارجمند فراوانی از گذشته در اختیار است که متأسفانه به نظر می&zwnj;رسد در مطالعات پزشکی چندان مورد توجه قرار نمی&zwnj;گیرند. اما واقعیت این است که علی&zwnj;رغم پیشرفت و توسعه فناوری، وفور داروهای شیمیایی، ابداع دستگاه&zwnj;ها و روش&zwnj;های گوناگون درمانی و...؛ هنوز هم هیچ یک نتوانسته&zwnj;اند جای حمام و استحمام را در فرآیند بهداشت و سلامت فردی و عمومی بگیرند. بنابراین هرچند ممکن است بخش&zwnj;هایی از متون کهن، امروزه چندان کاربرد نداشته باشند؛ ولی مسلماً اشارات این متون ارزشمند به حمام و شستشو هنوز هم می&zwnj;تواند مفید واقع شود. ذکر این نکته نیز ضروری است که اگرچه استحمام، الزاماً فقط در یک فضای خاص با نام حمام خلاصه نمی&zwnj;شود؛ اما بدون شک، معماری حمام نیز در مباحث پزشکی و درمانی، مؤثر و به همین دلیل مورد توجه اکثر اطباء بوده است؛ لذا بحث درباره معماری حمام&zwnj;ها نیز در ادامه مطالب، اجتناب ناپذیر خواهد بود.</p>
<p style="text-align: justify;">مهم&zwnj;ترین متونی که گرمابه&zwnj;ها را از منظر پزشکی مورد توجه قرار داده&zwnj;اند عبارتند از:</p>
<p style="text-align: justify;">- قانون</p>
<p style="text-align: justify;">از مهم&zwnj;ترین آثار ابوعلی سینا، که طی آن در چند فصل به بیان ویژگی&zwnj;های کالبدی حمام از منظر حفظ سلامت و بهداشت عمومی، فواید و مضّار حمام، روش&zwnj;های بهره&zwnj;گیری بهتر از فواید، راه&zwnj;های احتراز از مضّار حمام، و فواید بهره&zwnj;مندی از آب&zwnj;های معدنی در درمان بیماری&zwnj;ها پرداخته شده است. این کتاب اشاراتی مبسوط به برخی آداب و درمان&zwnj;های رایج دیگر از جمله حنا بستن، رگ زدن و... نیز دارد. به جهت اهمیت این اثر بخش&zwnj;های مهمی از آن در ارتباط با گرمابه&zwnj;ها عیناً نقل می&zwnj;شود.</p>
<p style="text-align: justify;">فصل نوزدهم؛ تأثیرات استحمام،...</p>
<p style="text-align: justify;">حمام رفتن</p>
<p style="text-align: justify;">یکی از ظرفا گوید سرآمد گرمابه&zwnj;ها گرمابه دیر بنیاد، دارای فضای وسیع و آب زلال است. لطیفه&zwnj;گویی آمده است و این جمله را به آن افزوده است: "بر تون&zwnj;تاب است که گرمای دیگ گلخنش، هم مزاج گرمابه&zwnj;رفتگان باشد". بدان که ویژگی گرمابه در سه چیز است: گرمی هوا، رطوبت آب، ساختمان. اولی سردی می&zwnj;بخشد و نم می&zwnj;دهد، دومی نم&zwnj;فزای است و گرمی&zwnj;زای و سومی که همان ساختمان است، کارش گرم کردن و خشکی بخشیدن به آن است.</p>
<p style="text-align: justify;">نباید گفتار کسانی را که می&zwnj;گویند آب به درون و بیرون اندام&zwnj;های اصلی نمی&zwnj;رسد و آنها را مرطوب نمی&zwnj;سازد، به گوش گرفت. گرمابه علاوه بر ویژگی&zwnj;های سه&zwnj;گانه و تأثیرات و تغییراتی که به وسیله آنها پدید می&zwnj;آید تأثیرات دیگری را نیز دارد که برخی از آنها عَرَضی است و برخی نیز از خود حمام منشاء می&zwnj;گیرند. هوای گرم حمام، چون حرارت غریزی را می&zwnj;گدازد به مزاج سردی می&zwnj;دهد و همچنین هوای اندرون گرمابه با اینکه رطوبت&zwnj;های غیر طبیعی به همراه دارد، اندام&zwnj;هایی را خشکی می&zwnj;بخشد که در گداختن (تحلیل) رطوبت اندام&zwnj;های بسیارتر مزاج، سهمی به سزا دارند. آب گرمابه اگر بسیار گرم باشد پوست بدن می&zwnj;ترنجد و منافذ زیر پوست به هم می&zwnj;آیند و از رطوبت آب چیزی به بدن نمی&zwnj;رسد و از تحلیل باز می&zwnj;ماند.</p>
<p style="text-align: justify;">آب حمام و حالت مزاج: آب بسیار گرم به مزاج گرمی می&zwnj;بخشد. آبی که گرمای آن از حد ولرم کمتر است سردی و رطوبت می&zwnj;دهد. وقتی آب سرد بر بدن وارد آید گرمایی که از هوای گرمابه حاصل شده است از سطح بدن دور می&zwnj;شود و در احشاء گرد می&zwnj;آید. گرمای آب حمام هر چند مناسب باشد، ماندن زیاد در آن سبب سردی مزاج می&zwnj;شود. این حالت را دو علت است:</p>
<p style="text-align: justify;">یکی اینکه مزاج غریزی آب، سرد است و اگر بسیار بماند حالت گرمی که حالتی عرضی است دیر نمی&zwnj;پاید و از بین می&zwnj;رود و آب سرد مزاج، خوی سرشتی خود را باز می&zwnj;یابد و از آنچه به بدن نفوذ کرده است کنش طبیعی آب که سرمادهندگی است سر می&zwnj;زند. دیگر آنکه آب چه گرم باشد و چه سرد در هر حال رطوبت&zwnj;بخش است. هر گاه بدن بر اثر کثرت شست و شوی، رطوبت زیاده از حد را بپذیرد بر اثر زیادی رطوبت، گرمای غریزی در یک جا جمع می&zwnj;شود و بر اثر رطوبت به خاموشی می&zwnj;گراید و سردی بر مزاج روی می&zwnj;آورد. گرمای حمام تأثیر تحلیل&zwnj;کنندگی دارد؛ در حمام، غذای هضم نشده بر اثر تحلیل، هضم می&zwnj;شود؛ خلط کال و نارسیده نیز در گرمابه پخته می&zwnj;شود.</p>
<p style="text-align: justify;">حمام رفتن، ولی دور از آب بودن و تن را خیس نکردن و فقط از گرمای آن استفاده کردن برای خشکی بخشیدن به مزاج، مناسب و برای کسانی که بیماری استسقاء دارند و کسانی که گوشت سست و شُل دارند سودبخش است. لیکن اگر بدن را خیس کنند رطوبت مزاج می&zwnj;افزاید و چنین کسانی اگر در حمام بسیار بنشینند بر اثر گداختن مواد بدن و بر اثر عرق کردن زیاد، خشکی بیش از حد اعتدال بر مزاج&zwnj;شان وارد می&zwnj;شود و اگر کمتر از حد لازم در حمام نشسته باشند قبل از حالت عرق کردن، بدن رطوبت حمام را می&zwnj;مکد و تَر مزاجی پدید می&zwnj;آید.</p>
<p style="text-align: justify;">حمام رفتن ناشتا و با شکم خالی، سبب خشکی مزاج زیاد می&zwnj;شود و تن را لاغر و ناتوان می&zwnj;کند. حمام رفتن با شکم تازه سیر شده، موجب فربه شدن تن می&zwnj;گردد زیرا مواد غذایی به سطح تن روی می&zwnj;آورند لیکن امکان دارد که در اندام&zwnj;هایی مانند معده و کبد، بند آمدن&zwnj;هایی رخ دهد؛ زیرا غذاهای ناپخته بر اثر هوای حمام به سوی این اندام&zwnj;ها روی می&zwnj;آورند. حمام رفتن قبل از گرسنه شدن و بعد از اولین هضم، سودبخش است و تن در این حالت فربهی را به اعتدال می&zwnj;یابد. کسانی مانند بیماران دقّ که برای تحصیل رطوبت به گرمابه می&zwnj;روند باید تا موقعی در آب بمانند و خود را شستشو دهند که احساس خستگی نکرده&zwnj;اند. پس از آن، تن را روغن بمالند زیرا اندودن تن به روغن در این حالت سبب می&zwnj;شود که آبِ تراوش&zwnj;کرده در سوراخ&zwnj;های زیر پوست حبس شود و از درون پوست بیرون نیاید و در نتیجه، رطوبت مورد نیاز به دست آید. علاوه بر آن به دستورات زیر نیز باید عمل کنند:</p>
<p style="text-align: justify;">در گرمابه بسیار درنگ نکنند، مراقب باشند جایی را که در آن می&zwnj;مانند هوای معتدل داشته باشد، زمین گرمابه را آب&zwnj;پاشی کنند تا بخار فراوان ایجاد شود و هوا نمناک گردد، در بیرون آمدن از گرمابه نباید خود را زحمت دهند بلکه بر تخت روان بنشینند و انتقال یابند، هنگام بیرون آمدن از حمام عطرهای سرد به خود بزنند، مدت یک ساعت در رختکن استراحت کنند تا نفس کشیدن به حالت اعتدال و طبیعی باز آید، چیز رطوبت&zwnj;بخشی مانند آب جو یا شیر خر بنوشند. کسی که مدت طولانی در حمام می&zwnj;ماند باید بیم آن را داشته باشد که به غش گرفتار آید، زیرا در این حالت، دل به هم بر می&zwnj;آید و حرکت قلب به سستی می&zwnj;گراید و بیم ایستادنش می&zwnj;رود.</p>
<p style="text-align: justify;">گرمابه با وجود فواید زیادش مضراتی هم دارد که عبارتند از: بر اثر استحمام، مواد زاید به آسانی بر اندام&zwnj;های ناتوان ریزش می&zwnj;کنند، سستی به تن روی می&zwnj;آورد، به اعصاب زیان می&zwnj;رسد، حرارت غریزی می&zwnj;گدازد، اشتهای غذا از بین می&zwnj;رود و از غریزه جنسی کاسته می&zwnj;شود.</p>
<p style="text-align: justify;">آب برخی گرمابه&zwnj;ها خاصیت دارویی دارد و در شفا دادن برخی بیماری&zwnj;ها مؤثر است، مانند حالتی که آب حمام به طور طبیعی ناترون&zwnj;دار و گوگرددار (نطرونی کبریتی) یا دریایی و یا دارای مواد خاکی یا شور باشد؛ یا اینکه خود ما طبیعت آن را تغییر دهیم، مثلاً آن را با این مواد بیامیزیم و یا چیزی مانند میویزج (میویزه) یا حب الغار و یا کبریت (گوگرد) و از این قبیل... در آن بریزیم. چنین آب&zwnj;هایی در تحلیل بردن و لطیف کردن مؤثر هستند و زیادی گوشت را از بین می&zwnj;برند و گوشت&zwnj;های سست را بهبودی می&zwnj;بخشند و نمی&zwnj;گذارند مواد بر قرحه&zwnj;ها ریخته شوند و برای بیماران عرق مدینی (عامل بیماری پیوک) مفیدند.</p>
<p style="text-align: justify;">آب&zwnj;های مس&zwnj;دار، آهن&zwnj;دار و شور نیز برای از بین بردن بیماری&zwnj;ها و حالات زیر سودمند می&zwnj;باشند: بیماری&zwnj;های سرما و رطوبت، درد مفاصل، نقرس، سست اندامی، ربو (آسم)، بیماری&zwnj;های کلیه، تقویت پیوستگی شکستگی&zwnj;ها، دمل&zwnj;ها و قرحه&zwnj;ها را به شفایابی نزدیک می&zwnj;کنند، آب&zwnj;های مس&zwnj;دار برای دهان و زبان کوچک و چشم سست&zwnj;شده و رطوبت&zwnj;های گوش مفیدند. آب&zwnj;های آهن&zwnj;دار برای معده و طحال مفیدند.</p>
<p style="text-align: justify;">آب بورکی (حاوی براکس) شور در حالات زیر نافع است: برای سر و سینه&zwnj;ای که جهت پذیرایی از مواد آمادگی دارند، برای معده مرطوب، برای بیماران استسقاء و بادکردگی. آب&zwnj;های شبی و زاجی، در برانداختن بیماری&zwnj;های زیر مؤثرند: خونریزی از راه دهان، خون به همراه بصاق، خونریزی مقعد، خونریزی بر اثر حیض، واژگون شدن معده، سقط جنین بدون علت، اضطراب&zwnj;ها، عرق کردن زیاد.</p>
<p style="text-align: justify;">آب&zwnj;های کبریتی (گوگردی) فواید زیر را دارند: پی&zwnj;ها را می&zwnj;پالایند و تمیز می&zwnj;کنند، درد کشیدگی و ترنجیدن را آرامش می&zwnj;دهند، جوش و دمل&zwnj;های دیرپا و مزمن را از سطح بدن می&zwnj;زدایند، آثار نامطلوب و لکه&zwnj;های سیاه و سفید و بهک را از بین می&zwnj;برند، مواد زایدی را که به سوی مفصل&zwnj;ها و طحال و کبد در حال ریزش هستند می&zwnj;گدازند، زهدان را سخت و محکم می&zwnj;نمایند. زیان آب کبریتی در آن است که معده را سستی می&zwnj;بخشد و اشتها را از بین می&zwnj;برد.</p>
<p style="text-align: justify;">آب&zwnj;های کویری: کسی که در آب کویری تن را شستشو می&zwnj;دهد نباید سر به زیر آب فرو برد زیرا آب کویر امتلاء سر به وجود می&zwnj;آورد. آب کویر تا مدت معینی گرمی&zwnj;بخش است و همچنین سستی به بار می&zwnj;آورد، بویژه زهدان و آبدان و قولون به وسیله آب کویری به سستی می&zwnj;گرایند. آب کویری برای رشد و نمو زیان&zwnj;آور است. کسی که می&zwnj;خواهد استحمام کند باید شستشو را به آرامی و آهستگی و نرمش انجام دهد و به تدریج در آب فرو رود و بدون مقدمه و یکباره خود را به آب نیاندازد و یا یکباره آب بر جسم نپاشد. شاید در فصلی که راجع به بهداشت است مجدداً به بحث درباره گرمابه&zwnj;ها برگردیم و زیاده بر آنچه یاد شد نظریاتی ابراز داریم." (ابوعلی سینا، ۱۳۶۶، ۲۴۰- ۲۳۷).</p>
<p style="text-align: justify;">ابوعلی سینا، چنان&zwnj;که خود یادآور شده است، در فصل پنجم از تعلیم دوم از فن سوم، مجدداً به موضوع گرمابه و استحمام باز می&zwnj;گردد:</p>
<p style="text-align: justify;">"فصل پنجم، شستشوی و گرمابه&zwnj;ها؛ روی سخن ما با کسانی نیست که پاک و پاکیزه&zwnj;اند و نیازی به گرمابه رفتن ندارند. گفتار ما با کسانی است که نیاز مبرم به استحمام دارند تا حرارت لطیف و تَری معتدل را برای مزاج خود کسب کنند. چنین کسانی نباید وقت زیادی را در گرمابه بگذرانند و وقتی در طشت حمام نشستند، آن&zwnj;قدر بنشینند که پوست&zwnj;شان به رنگ سرخ در آید و باد کند و وقتی بر اثر آب گرمابه، شروع به تحلیل رفتن کردند از آن بیرون آیند.</p>
<p style="text-align: justify;">در هنگام شستشوی باید آب را پیرامون خود بپراکنند تا هوا را نمناک کند و باید هرچه زودتر خود را شستشو دهند و بیرون آیند. ورزشکار تا موقعی که کاملاً نیاسوده است نباید به حمام رود. چگونگی گرمابه&zwnj;ها و دستور رفتن به گرمابه را قبلاً شرح داده&zwnj;ایم آنچه می&zwnj;خواهیم در اینجا توصیه کنیم این است که بر همه کسانی که به حمام می&zwnj;روند لازم است به تدریج داخل گرمابه شوند و در گرمخانه آن، چندان بمانند تا مواد دفعی بگدازند و بدن آسایش یابد و برای غذا پذیرا باشد. ولی نباید چندان دیر کنند تا کسل شوند و توقّف در حمام چندان طول نکشد که به ناتوانی رسند و سرانجام بر اثر ناتوانی به تب&zwnj;های عفونی گرفتار آیند. کسی که می&zwnj;خواهد با استحمام فربهی یابد با شکم سیر باید به گرمابه برود لیکن از آنجا که رفتن به گرمابه با شکم سیر آسیب انسداد مجاری را در پی دارد، کسی که گرم مزاج است برای جلوگیری از این انسداد اسکنجبین تناول نماید اگر سرد مزاج است غذاهای پونه&zwnj;ای و فلفلی برایش مفید خواهد بود.</p>
<p style="text-align: justify;">کسی که فربه است و می&zwnj;خواهد فربهی به تحلیل رود و بدن لاغر شود باید با شکم تهی به گرمابه رود و در آنجا زیاد بنشیند. کسی که بهداشت را مراعات می&zwnj;کند باید بعد از نوعی هضم که در معده و کبد رخ داده است به گرمابه آید. کسی که بیم دارد بر اثر گرمابه رفتن زهره&zwnj;اش جوش آورد و ناشتا به گرمابه می&zwnj;رود باید قبل از شستشوی، غذای لطیف تناول کند. کسی که گرم مزاج است و زهره دارد و نمی&zwnj;تواند از گرمابه رفتن صرفنظر کند نباید به هیچ وجه داخل گرمخانه شود و بهتر است در اثنای ماندن در گرمابه خود را با نان خیس&zwnj;شده در آب میوه و یا گلاب سرگرم کند و تا در گرمابه است؛ و موقعی که از آنجا بیرون می&zwnj;آید نباید نوشابه سرد بنوشد زیرا سوراخ&zwnj;های ریز بدن در آن حالت باز شده&zwnj;اند و سرما بدون درنگ از طریق آنها خود را به اندام&zwnj;های اصلی می&zwnj;رساند و نیروها را نابود می&zwnj;کند.</p>
<p style="text-align: justify;">همچنین باید از هر گرمی بسیار گرم و بویژه آب بسیار گرم بپرهیزد زیرا بیم آن می&zwnj;رود که بر اثر تناول آن، گرمی به اندام&zwnj;های اصلی برسد و سل و دقّ را به بار آورد و اگر تازه از حمام بیرون آمده است سرش باید پوشیده باشد و بدن را دسترس سرما قرار ندهد. اگر وقت استحمام زمان رطوبت و بارانی باشد باید در موقع بیرون آمدن از حمام خود را در لباس بپیچد. گرمابه رفتن برای اشخاص تبدار در حالت تب و برای کسانی که بیماری جدایی&zwnj;انداز و یا ورم دارند ممنوع است. تو قبلاً این را یاد گرفتی که گرمابه، گرمی&zwnj;بخش و سردی&zwnj;دهنده و نَم&zwnj;بخش و خشک&zwnj;کننده و سودمند و زیان&zwnj;آور است.</p>
<p style="text-align: justify;">فواید استحمام عبارتند از خواب&zwnj;آوری، گشادگی، رنگ&zwnj;زدایی، پختگی، گداختن و غذا بالا آوردن. گرمابه آنچه را که گداختنی است می&zwnj;گدازد و آنچه را تکاندنی است می&zwnj;تکاند و این پخت و گداخت و تکاندن را بر مراد طبیعت انجام می&zwnj;دهد. استحمام، اسهال را بند می&zwnj;آورد و خستگی را از بین می&zwnj;برد.</p>
<p style="text-align: justify;">زیان استحمام: زیاده&zwnj;روی در استحمام و گرمابه&zwnj;نشینی، قلب را ناتوان و انسان را به غش و تهوع دچار می&zwnj;سازد و مواد آرام&zwnj;گرفته را بر می&zwnj;انگیزد، به حرکت در می&zwnj;آورد و پذیرای تعفن می&zwnj;کند و این مواد رو به تخلیه می&zwnj;آورند و به سوی اندام&zwnj;های ناتوان می&zwnj;روند و دمل&zwnj;ها در سطح و درون اندام&zwnj;ها سر بر می&zwnj;آورند." (همان، ۳۷۷- ۳۷۵).</p>
<p style="text-align: justify;">حکیم ابوعلی سینا، بخشی از کتاب قانون را به مشت و مال در حمام اختصاص داده است. وی مالِش را بر چهار نوع می&zwnj;داند: مالش سخت، که اندام&zwnj;ها را سختی می&zwnj;بخشد؛ مالش نرم، که اندام&zwnj;ها را سست می&zwnj;گرداند؛ مالش زیاد، که انسان&zwnj;ها را لاغر می&zwnj;کند؛ و مالش معتدل، که تن را فربهی می&zwnj;بخشد. این چهار گونه را می&zwnj;توان به پنج صورت، به شرح زیر با یکدیگر ترکیب نمود: مالش سخت و نرم؛ مالش سخت و زیاد؛ مالش سخت به اعتدال؛ مالش نرم و زیاد؛ و مالش نرم به اعتدال (همان، ۳۷۴- ۳۷۳).</p>
<p style="text-align: justify;">همچنین حکیم ابن سینا در فصل ۲۱ از فنّ چهارم همین کتاب به موضوع فصد و حجامت پرداخته است. باید توجه داشت که یکی از مهم&zwnj;ترین و متداول&zwnj;ترین درمان&zwnj;های رایج در حمامها، حجامت بوده است که همواره با دستور طبیب، در محل حمام و توسط دلاک انجام می&zwnj;شده است. عمل حجامت را فصد، و حجّام یا حجامتگر را فصّاد نیز می&zwnj;گفته&zwnj;اند (اشرف&zwnj;زاده، ۱۳۸۶، ج ۱، ۴۶۶) هر چند ظاهراً حجامت و فصد تفاوت&zwnj;هایی دارند.</p>
<p style="text-align: justify;">"این کار [حجامت] در دوره قرون وسطی بسیار معمول بود و برای مبارزه با بسیاری از بیماری&zwnj;ها، پزشکان فصد یا رگ زدن را تجویز می&zwnj;کردند. کسانی که به این کار می&zwnj;پرداختند دارای گواهی&zwnj;نامه و مدارک مخصوص بودند و مکلّف و متعهد بودند از اطفالی که کمتر از چهارده سال دارند و از پیران مطلقاً خون نگیرند مگر آنکه پزشکی این عمل را تجویز کرده باشد. آن&zwnj;ها [دلاک&zwnj;ها یا حجامتگران] با استادی، اشخاص مورد نظر را نیشتر می&zwnj;زدند و شیشه حجامت را روی موضع قرار می&zwnj;دادند و به وسیله سوراخی که روی شیشه تعبیه شده بود هوای داخل شیشه را بیرون می&zwnj;کشیدند و عمل فصد را انجام می&zwnj;دادند.</p>
<p style="text-align: justify;">پس از پایان کار، محل زخم را با دقت می&zwnj;بستند. عمل حجامت معمولاً صبح بین دو یا سه ساعت بعد از طلوع آفتاب انجام می&zwnj;گرفت و معمولاً پشت را برای رگ زدن انتخاب می&zwnj;کردند و بندرت از ساق پا یا کتف خون می&zwnj;گرفتند. حجامتگران مانند کلیه کارگران حمام، جداً از خوردن سیر و پیاز خودداری می&zwnj;کردند تا مشتریان ناراحت نشوند." (راوندی، ۱۳۷۲، ۴۹۷).</p>
<p style="text-align: justify;">"دلاک حجامتگر با یک شاخ که سرش سوراخ بوده در قسمت بالای پشت یعنی زیر گردن را که میان دو استخوان قرار دارد به شاخ می&zwnj;چسباند تا هوای داخل آن را به اصطلاح بمکد. چگونگی عمل شاخ این بود که آن قسمت از پوست بدن را که داخل شاخ بوده باد می&zwnj;کرد و پس از چند دقیقه که خونی در آن نقطه جمع می&zwnj;شد دلاک شاخ را بر می&zwnj;داشت و آن محل را تیغ می&zwnj;زد تا خون بیرون آید." (نجمی، ۱۳۶۶، ۴۴۰).</p>
<p style="text-align: justify;">"هرگاه کسی احساس تنگی نفس یا فشار خون یا درآوردن زخم و جوش صورت و بدن می&zwnj;نمود به حجامتگر و سلمانی&zwnj;ها در حمام، و زنان در خانه و رگزن&zwnj;های سلمانی مراجعه می&zwnj;کردند." (ایازی، ۱۳۷۱، ۳۸۶). عمل حجامت در تمام نقاط ایران کم و بیش با یک روش انجام می&zwnj;شده است. در کتاب شناخت سرزمین چهارمحال درباره حجامت کردن در آن سامان چنین آمده است که: "حجامت کردن یا بادکش نمودن با استکان یا شاخ به طوری مرسوم بود که سالی یک مرتبه، بیشتر مردم خون می&zwnj;گرفتند و آن زمان، بیشتر [حجامتگران] از کولیان بودند و حالا در میان عشایر هم [کسانی] وجود دارند که با مهارت و استادی کامل این عمل را انجام می&zwnj;دهند.</p>
<p style="text-align: justify;">بیشتر افراد با فرا رسیدن فصل بهار بر خود لازم می&zwnj;دانستند مقداری خون از بدن خود و بستگان&zwnj;شان بگیرند، و این عمل را بیشتر زنان کولی و یا یهودی، که هر کدام شاخ کوتاهی از گاو یا گوساله داشتند و سوراخ کوچکی در نوک آن نموده و بعضی با نقره یا فلز تزیین می&zwnj;کردند [انجام می&zwnj;دادند]. و آن زن به پشت مرد یا زنی که لخت می&zwnj;شد، می&zwnj;نشست و سر بزرگ شاخ را به پشت گردن بین دو کتف می&zwnj;گذاشت و از سر کوچک شاخ با دهان خود مک می&zwnj;زد و پس از چند دقیقه که آنجا ورم می&zwnj;کرد با فشار، شاخ را بر می&zwnj;داشت؛ و آن&zwnj;قدر این عمل را تکرار می&zwnj;کرد تا جای آن به اندازه یک نارنج برآمدگی پیدا کند یعنی خون جمع شود و بعد به آن برآمدگی چند خراش با تیغ می&zwnj;داد. وقتی خون جاری می&zwnj;شد مجدداً با همان شاخ، خون&zwnj;ها را با مکیدن در شاخ جمع می&zwnj;کرد و در ظرفی می&zwnj;ریخت و اغلب از هر نفری ۲۰ الی ۳۰ مثقال خون گرفته می&zwnj;شد.</p>
<p style="text-align: justify;">طریقه دیگر، خون گرفتن با زالو بود و هر موقع که می&zwnj;گفتند خون شخص زیاد شده و یا طبیبی تجویز خون گرفتن می&zwnj;نمود چند دانه زالو در جاهای بدن می&zwnj;انداختند و زالوها با مکیدن خون از بدن شخص، متورم شده و می&zwnj;افتادند. و برای جلوگیری از زیادی خون و جای نیش زالو از تار عنکبوت&zwnj;های دیوار استفاده می&zwnj;نمودند. گاهی اوقات از بچه&zwnj;هایی که دارای بعضی امراض بودند هم خون می&zwnj;گرفتند البته با زالو و یا گاهی با استکان هم بادکش می&zwnj;نمودند." (نیکزاد امیر حسینی، ۱۳۵۷، ۲۸۴).</p>
<p style="text-align: justify;">بنا بر شواهد به دست آمده از قرون نخستین اسلامی در کاوش&zwnj;های باستان&zwnj;شناسی نیشابور و شوش، شاخ حجامت یک وسیله شیشه&zwnj;ای است که تشکیل شده از یک ظرف شبیه لیوان کوچک با کف مدوّر و لبه صاف. ارتفاع ظرف حدوداً بین ۵ تا ۶ سانتی&zwnj;متر و قطر دهانه آن بین ۴/۵ تا ۵/۵ سانتی&zwnj;متر است. در انتهای این ظرف، لوله باریکی قرار دارد که مرتبط با ظرف لیوانی شکل است و طول آن حدوداً ۱۰ سانتی&zwnj;متر می&zwnj;باشد. شیوه ساختن این وسیله در شیشه&zwnj;گری، روش موسوم به دمیدن در قالب است و هیچ گونه تزیینی بر بدنه این اشیاء دیده نمی&zwnj;شود (روح&zwnj;فر، ۱۳۷۵، ۸۶). نمونه&zwnj;هایی از شیشه&zwnj;های حجامت، در حمام شهر جرجان نیز به دست آمده&zwnj;اند (فخاری تهرانی، ۱۳۶۶، ۱۶۹؛ به نقل از کیانی).</p>
<p style="text-align: justify;">"شیشه حجامت در ایران رایج بوده است و در هندوستان این عمل به شاخ گاو و مانند آن کنند. در ایران نیز شاخ گاو معمول بوده و به شاخ حجامت معروف است. چنان&zwnj;که در تداول، شاخ چسباندن، کنایه از ابرام و سماجت کردن؛ و شاخ را بادکش کردن، کنایه از دست از طرف برداشتن است. وقتی که حجّام- رگ&zwnj;زن- برای حجامت، رگ را با نیشتر می&zwnj;شکافت، این شیشه لوله&zwnj;مانند را بر روی زخم می&zwnj;نهاد و سر دیگر را در دهان می&zwnj;گرفت و خون را می&zwnj;مکید." (اشرف&zwnj;زاده، ۱۳۸۶، ج ۲، ۱۰۱۲- ۱۰۱۱).</p>
<p style="text-align: justify;">نکته دیگری که توضیح آن ضروری می&zwnj;نماید این است که بسیار کسان دیگر از نوشته&zwnj;های ابوعلی سینا درباره حمام&zwnj;ها بهره گرفته&zwnj;اند، از طبیب&zwnj;ها گرفته تا فرزانگان و درباریان. به عنوان نمونه، خواجه رشیدالدین فضل&zwnj;الله همدانی، وزیر غازان خان و الجایتو در نامه&zwnj;ای به فرزندش امیر شهاب&zwnj;الدین، ضمن نصایح متعدد می&zwnj;گوید: "سیزدهم. چون به گرمابه روی، باید که بعد از انهضام و انحدار طعام باشد؛ و باید که حمامی طلبی که به قدمت بناء و عذوبت ماء و وسعت فضاء موصوف باشد، چنان که رئیس ابوعلی می&zwnj;فرماید که خیر الحمام ما قدم بنائه و طاب هوائه و عذب مائه و اتّسع فضائه" (همدانی، ۱۳۵۸، ۹۸).</p>
<p style="text-align: justify;">- حفظ الصحه ناصری</p>
<p style="text-align: justify;">اثر محمدکاظم گیلانی ملک&zwnj;الاطّباء و به نام ناصرالدین شاه قاجار تألیف شده است. از این کتاب، دو نسخه خطی یکی در کتابخانه ملی ایران، و دیگری در کتابخانه سپهسالار تهران موجود است. فصل هفتم از مقاله اول این کتاب به حمام اختصاص دارد و توسط نادر کریمیان سردشتی، تصحیح شده است (کریمیان سردشتی، ۱۳۸۲، ۱۲۷- ۱۱۹). این اثر از نظر ویژگی&zwnj;های ادبی، متنی در خور توجه است و به زیبایی، نثر متکلّف دوره قاجار را به نمایش می&zwnj;گذارد. به جهت اهمیت این اثر بخش&zwnj;هایی از آن که در ارتباط با حمام است عیناً نقل می&zwnj;شود.</p>
<p style="text-align: justify;">"فصل هفتم از مقاله اول؛ در بیان حمام: ... تحقیق در این مسأله [اختراع حمام] فایده ندارد. بالفعل، حمام موجود است باید از مزاج آن گفتگو کرد زیرا در صحّت و مرض، ضروری انسان است و در تنظیف بدن، تفتیح مسام و ازاله اوساخ و ترقیق مواد و تبخیر و تعریق و ترطیب و تجفیف، محتاج به دخول حمامیم و بهترین حمام&zwnj;ها آن است که قدیم البناء باشد یعنی تازه نساخته باشند که رایحه و بوی آهک انجره ردّیه از او استشمام شود، زیرا که بخار آهک و انجره ردّیه، مضّر قلب و روح و مزید حدّت و خشکی هوای حمام است.</p>
<p style="text-align: justify;">و دیگر آنکه وسیع الفضاء باشد که نفس&zwnj;های مردم و بخار آبی که متصاعد می&zwnj;کردند محتبس و محتقن نشوند که موجب وحشت روح و عدم انبساط نفس گردند، و باید آب او شیرین باشد تا باعث ترطیب بدن شود و چیز غریبی که موجب اذیت روح و بدن شود به او مخلوط نباشد مثل گوگرد و نمک و نفط و قیر و این نظر به ابدان صحیحه است نه مریضه زیرا که بعضی امراض رطبه مانند استسقاء و امثال آن را اغتسال به آب شور لازم است و اجتناب از آب شیرین، واجب.</p>
<p style="text-align: justify;">و دیگر در گرمی و سردی و اعتدال به قدر مزاج شخص باشد که داخل او می&zwnj;شود چه باردالمزاج محتاج به زیادتی گرمی آب و هواست و محرورالمزاج به خلاف. و بعضی این چهار صفت را شرط حمام دانسته&zwnj;اند: صفای آب و هوا؛ و بسیاری روشنی و ضیاء؛ و نیکویی رفقا؛ و خوبی هیمه را نیز شرط دانسته&zwnj;اند چه اگر هوا کدر باشد باعث کدورت روح و عدم انبساط نفس می&zwnj;گردد و باید که بسیار روشن نباشد چه به سبب جذب حرارت به خارج به علت روشنی موجب تحلیل مواد فضلات و موجب فرح می&zwnj;گردد و باید که رفقا و جلسا جمعی از دوستان و احبّا باشند که صاحب فضل و ادب بوده و اطلاع به اخبار و تاریخ و حکایات نادره و مضحکه داشته باشند در حمام نقل کنند که باعث نشاط و انبساط روح و نفس گردد و هیمه او باید از دود و حدّت و بوی بد خالی باشد تا طبع آب و هوا را متغیر نسازد و این اوصاف سوای مسلخ که خارج حمام و خانه اول و جای رخت کندن است مشتمل بر سه خانه متفاوت در حرارت باشد.</p>
<p style="text-align: justify;">اول به جهت حرارت هوای او که به خارج نزدیک است، از بیت سیم که گرم&zwnj;ترین خانها و محل افروختن آتش است دور است، تبرید و ترطیب می&zwnj;نماید اگرچه خالی از حرارت عَرَضیه نیست لکن به زودی مفارقت می&zwnj;کند و حکم آب ذاتی که تبرید و ترطیب است باقی می&zwnj;ماند. و خانه دوم مسخّن و مرطّب است زیرا که سخونت هوای این بیشتر است از سخونت و گرمی خانه اول اما ترطیب به سبب آب اوست. و خانه سیم تسخین و تخفیف می&zwnj;نماید زیرا که با زیادتی حرارت هوا و فرط تحلیل از برای آب اثری نمی&zwnj;ماند که ترطیب نماید و تدریج در هر یک از دخول و خروج ضرور است تا اینکه در هر بیت که داخل می&zwnj;شود اندک مکث نماید بعد داخل بیت دیگر گردد در آن نیز اندک مکث نماید پس در بیت حارّ داخل گردد، و اولاً طاس آب بر قدم&zwnj;ها ریزد، پس بر سر و سایر بدن و لمحه&zwnj;ای توقف نموده در خزانه و با حوض آب گرم داخل گردد و باید استعمال کند در هر بیت از حمام آب مخصوص خود آن بیت را و استعمال نکند در بیت حارّ آب بیت بارد را و در بیت بارد آب حارّ را زیرا که موجب انفعال نفس و تغیر در حالت بدن و مزاج است و بعد از فراغ در وقت خروج نیز مانند وقت دخول به تدریج برآید تا از ضرر بیت حارّ به بیت بارد مأمون ماند.</p>
<p style="text-align: justify;">بدان که مزاج معتدل به جهت حفظ صحّت که به حمام می&zwnj;رود باید که رعایت ده شرط نماید تا منتفع گردد. اول آنکه توقف بسیار ننماید. دویم آنکه آب نیم گرم بر بدن بسیار بریزد. سیم آنکه استعمال حمام حین ترک ریاضت و تعب بکند بلکه استراحت از تعب نماید. چهارم آنکه دخول حمام بتدریج باشد. پنجم آنکه استعمال آب زیاده بر هوا نماید. ششم آنکه از استعمال آبزن که در او دواهای سرد جوشانیده باشند نماید. هفتم آنکه استحمام به آب شیرین باشد. هشتم آنکه استعمال حمام بر امتلای معده نباشد که بسا باشد که مورث سدّه شود. نهم آنکه بر خلاء معده نباشد تا جفاف مستولی نشود و ضرر خلاء بیش از امتلا است و هم عقب جماع مفرط و غضب و فرح مفرط و چیزی از امور نفسانیه نباشد. و دیگر رعایت قصل [غسل] را باید مستحممین نمایند در تابستان. به این شرایط، حمام در بدن و مزاج احداث ترطیب و تعدیل نماید.</p>
<p style="text-align: justify;">و محرورالمزاج باید بنشیند در بیت اول و به آب نیم&zwnj;گرم بلکه سرد خود را بشوید به جهت تقویت قوای نفسانی، بچیند در اطراف خود گل&zwnj;های سرد مثل گل بنفشه و نیلوفر و خیار و اشیای عطره گلاب و ریحان و همچنین سرکه به جهت اصلاح هوا و در حمام زمان کمی توقف کند. و مبرودالمزاج در بیت ثانی بنشیند و اگر زمستان است محرورالمزاج در بیت ثانی و مبرودالمزاج در بیت ثالث و دیگر اینکه اجتناب نمایند در حمام از اکل و شراب زیرا که بدن در این حالت گرم و متخلخل است و مسامات هم مفتوح و رطوبات هم تحلیل یافته به مجرّد ورود غذا طبیعت جذب به اقاصی بدن می&zwnj;نماید غیر منهضم و باعث سُدّه و امراض می&zwnj;گردد.</p>
<p style="text-align: justify;">اما ضرر آشامیدن آب زیرا که به سبب سرعت نفوذ ممکن است که با بقای سردی به اعضای رئیسه رسیده موجب ضرر گردد. هرگاه به دل برسد اطفای حرارت غریزی نماید و اگر به جگر نفوذ نماید موجب استسقاء شود و در اعضا تولید مفاصل نماید و نیز اجتناب نمایند از آشامیدن آب گرم که موجب هذال و لاغری است و از جماع در حمام و خوابیدن در آن احتراز لازم است زیرا که جماع موجب استفراغ ارواح و استیلای تحلیل است و در خواب هم بیم رسیدن هوای حارّ است به جگر و تحلیل روح قلبی.</p>
<p style="text-align: justify;">بدان که آنچه بعد از بیرون آمدن از حمام از او احتراز باید نمود پنج چیز است. اول آشامیدن آب سرد. دویم بیرون آمدن دفعتاً به هوای خارج خصوص در فصل زمستان به جهت آنکه به سبب حرارت و رطوبت بدن متخلخل و مسام آن گشاده می&zwnj;باشد و بدین جهت لازم است که خود را خوب بپوشاند تا هوای سرد به زودی به باطن نفوذ ننماید. سیم ریاضت و تعب و غضب و جماع است که موجب تحلیل زیاد و استفراغ است. چهارم گرفتن روزه است که بیم جفاف است. پنجم استعمال غذا حین خروج از حمام بلافاصله که چند مفسده دارد. یکی آنکه بدن کسب حرارت غریبه نموده به کیفیت ردّیه متغیر می&zwnj;شود و دیگر آنکه به حرارت حمام حرارت بدن میل به ظاهر می&zwnj;نماید و حال او در این وقت حال و هوای تابستان است که حرارت غریزی در بدن ضعیف است لهذا اطبّاء گفته&zwnj;اند که واجب است خواب لطیف کمی بعد از حمام تا حرارت به باطن رجوع و قوا جمع گردند آن&zwnj;گاه بعد از خواب استعمال غذا نمایند.</p>
<p style="text-align: justify;">اما اشخاصی که حمام بر آنها مضّر است. از آن جمله صاحب تب است زیرا که هنوز ماده آن نضج نیافته به سبب اشتداد حرارت غریبه موجبه عفونت و باعث اشتداد تب می&zwnj;گردد و در حُمّی غیر عفنه مانند حمی یومی و حمی دو مانعی نیست از دخول حمام که آن هم شرایطی دارد باید از طبیب حاذق دستورالعمل گرفت که به چه نحو بروند که جفاف حاصل نشود.</p>
<p style="text-align: justify;">و دیگر کسی که با او تفرق اتصال باشد، چه سست می&zwnj;سازد دو طرف دهن جراحت را و جلب مواد به او می&zwnj;نماید و مانع اتصال و اندمال می&zwnj;گردد و کسی که ورم در عضوی از اعضای باطن داشته باشد به جهت آنکه حمام به سبب ترقیق مواد و سیلان و اندفاع آن به سوی عضو متورّم به سبب ضعف خود از دفع آن باعث ازدیاد می&zwnj;گردد و استعمال حمام بعد از هضم اول موجب تسمین است و خوف از حدوث سدّه نیست و هر که اراده لاغری و تجفیف بدن داشته باشد باید ناشتا به حمام برود و مداومت بدان نماید و قلیل الریاضه را سزاوار این است که استکثار به حمام معرّق نماید برای تحلیل رطوبت فضلیه و نقای بدن از فضلات.</p>
<p style="text-align: justify;">بدان که غسل به آب سرد باعث تقویت بدن و نشاط ارواح و قوای و تقویت حرارت غریزیه است به سبب تکثیف مسام و اجتماع حرارت در باطن و عدم تحلیل آن و باعث صلابت اعضا و اجزای بدن است و از برای او دوازده شرط است. اول اینکه اغتسال در وقت ظهر باشد زیرا که در زمان سرد باعث ضعف حرارت غریزی می&zwnj;شود. دویم آنکه در فصل تابستان باشد چه زمان گرمی هواست. سیم آنکه مزاج آن شخص گرم باشد. چهارم آنکه آن شخص در زیادتی و کمی گوشت بدن معتدل باشد چه شخصی را که بدن او بسیار لاغر باشد برودت به زودی به باطن او نفوذ می&zwnj;کند. پنجم آنکه آن شخص جوان باشد و طفل و پیر نباشد زیرا که اگرچه در طفل حرارت زیادی هست اما زیادی رطوبت قدری کیفیت او را شکسته که به آب سرد نمی&zwnj;تواند برابری کرد و در پیران به علت ضعف حرارت غریزیه و سردی آب باعث زیادتی آن می&zwnj;گردد و اما نفع آن به جوانان به سبب زیادتی حرارت ایشان است. ششم آنکه اسهال نداشته باشد چه قوّت&zwnj;ها و اعضا و حرارت غریزی در این حالت ضعیف&zwnj;اند و از آب سرد متأثر می&zwnj;شود.</p>
<p style="text-align: justify;">هفتم آنکه آن شخص غذایی که موجب فساد هضم گردیده باشد نخورده باشد چه فساد باعث صعود بخارهای فاسدیه نیز می&zwnj;گردد و آب سرد به جهت تسدید مسام مانع از تحلیل این بخارهاست پس سبب صُداع و دردسر می&zwnj;گردد. هشتم آنکه آن شخص زکام و نزله نداشته باشد چه مانع از تحلیل رفتن مواد محتبسه در سر است. نهم آنکه معده و کبد او ضعیف نباشد چون در آن حین مواد متوجه باطن می&zwnj;گردد و معده و کبد به سبب ضعف خود آن را قبول می&zwnj;کند و باعث فساد عظیم می&zwnj;گردد از ضعف هضم و اسهال. دهم آنکه طعام هضم شده باشد زیرا که اگر هضم نیافته باشد باعث فساد است زیرا در این هنگام به سبب توجه حرارت غریزی برودت در ظاهر بدن غلبه می&zwnj;نماید و ملاقات آب سرد به بدن سرد لامحاله مُضرّ است. یازدهم آنکه بعد از جماع بلافاصله به آب سرد غسل ننماید زیرا که جماع از حرکات عنیفه است و متخلخل بدن است بالذّات و مبرّد آن بالعَرَض پس اغتسال به آب سرد بسیار مضرّ است به سبب تخلخل در مسام و تکاثف آن ثانیاً لهذا موجب استرخاء و فالج و خدر و غیرها است. دوازدهم آنکه بعد از هیچ ریاضتی جایز نیست اغتسال به آب سرد خصوصاً در ریاضت قویه متعبه.</p>
<p style="text-align: justify;">بدان که سرتراشی و موی بغل و عانه را در حمام ستردن ایستاده خوب نیست خصوص به نوره باشد و تراشیدن عانه به تیغ حجّامی باعث ثوران شهوت باه و عظیم کننده قضیب است و قی کردن و حجامت نمودن در حمام مضرّ است به جهت غلظت و ثوران صفرا و اختلاط آن هر دو با بلغم و دیگر اینکه اشخاص یابس&zwnj;المزاج ضخیم&zwnj;الجلد را در حمام قبل از غسل بدن او را دلک نمایند یعنی بمالند تا تفتیح مسام و اتساع منافذ آن شده آب در باطن آن کماینبغی نفوذ نماید و کسانی که وَسخ بسیار در ابدان ایشان نباشد ایشان را دلک بعد از غسل بهتر است.</p>
<p style="text-align: justify;">و بدان که مالیدن بالحجر یعنی سنگ&zwnj;پا چند فایده دارد ولیکن باید سنگ خشن متخلخل باشد و کف پا و پاشنه پا را بمالند. فایده اول آنکه وسخ پا را زایل می&zwnj;کند و بدان سبب اغیای آن بر طرف می&zwnj;شود و استکراه منظر را از آن زایل می&zwnj;گرداند. فایده دوم آنکه صداع و اکثر امراض دماغی را سودمند است به سبب میل ماده از اعالی به اسافل و جذب آنها به سوی قدم.</p>
<p style="text-align: justify;">و بدان که از برای ازاله اوساخ از بدن خطمی و سدر و صابون و امثال اینهاست. به حسب هر مزاج و رسم و عادت شهر و بلد و سدر ساییده مخلوط به آب در قلع اوساخ قوی&zwnj;تر از خطمی است برای فرط جلایی که دارد و نیز مانع اسقاط مو است و مقوّی و ملین و طویل&zwnj;کننده آن خصوص که به آب عصاره چقندر ممزوج نموده باشند و اغتسال به خطمی صداع را نافع است و به صابون مبرّدالدماغ و مرطوب را موافقند و محرورالمزاج را آرد جو و نخود نیز نافع و در ازاله اوساخ سریع&zwnj;الاثر و بعد از استحمام شستن پاها به آب سرد محرورالمزاج را در فصل گرما و مبرودالمزاج را در هنگام زمستان به آب گرم و معتدل&zwnj;المزاج را به آب ملایم. و محرورالدماغ را بعد از بر آمدن از حمام شستن رو و پیش سر و مسح آن به آب سرد خصوصاً در تابستان نافع.</p>
<p style="text-align: justify;">بدان که توقف بسیار در حمام باعث تحلیل و انضباب فضول است به سوی اعضای ضعیفه و استرخای آن&zwnj;ها و اضرار عصب و تحلیل حرارت غریزیه و اسقاط شهوت طعام و باه می&zwnj;گردد مگر در صورت اعتیاد در آن. و لهذا بعض اطبّاء مطلقاً مذمت نموده و بعضی مطلقاً مدح کرده&zwnj;اند و عندالتحقیق نه چنین است بلکه از حیثیتی مضرّ و مذموم و از حیثیتی نافع و ممدوح است به جهت اشخاص و امراض و اعراض چنان&zwnj;چه شیخ&zwnj;الرئیس علیه&zwnj;الرحمه [ابوعلی سینا] نوشته حمام هم مسخّن و هم مبرّد و هم مرطّب و هم میبس و هم نافع و هم ضارّ. و مضار آن ضعف قلب و احداث غشی و غثیان و تحریک مواد ساکنه و مهیا نمودن جهت عفونت و مولد تب و دیگر امالت مادها به فضاها مثل مغابن که از آنها اورام در ظاهر و باطن اعضا حادث می&zwnj;شود می&zwnj;نماید." (کریمیان سردشتی، ۱۳۸۲، ۱۲۶- ۱۱۹؛ به نقل از حفظ الصحه ناصری).</p>
<p style="text-align: justify;">این توضیح لازم است که حمی یوم، تب یک روزه است یعنی یک روز طول می&zwnj;کشد و کمتر اتفاق می&zwnj;افتد که از سه روز بگذرد و عوارض آن لرزش و جَستن است. تب رُبع، تبی است که یک روز گیرد و دو روز بگذارد و سپس روز چهارم عودت کند. به آن تب چهارم و حمی الرابع نیز می&zwnj;گویند. از انواع تبی است که همراه با لرز است و هفت تا هشت روز ادامه می&zwnj;یابد و سپس قطع شده مجدداً پنج تا هفت روز بعد باز می&zwnj;گردد. افراد کهنسال بویژه در زمستان چنانچه به تب ربع دچار شوند معالجه&zwnj;شان مشکل خواهد بود (اشرف&zwnj;زاده، ۱۳۸۶، ج ۱، ۳۰۵).</p>
<p style="text-align: justify;">دِقّ علتی است که آدمی را باریک کند. تبی است دائم با حرارتی کم، بی&zwnj;اعراضی آشکارا، از قبیل اضطراب و سطبری لب&zwnj;ها و خشکی دهان و سیاهی آن، که روزهای بسیاری دوام پیدا می&zwnj;کند اما گرمی آن قوی نیست و پژمردگی و لاغری می&zwnj;آورد، لگن بیمار روی به لاغری و ضعف و سستی و شکستگی رود؛ آن را تب لازم نیز گویند (همان، ۶۴۸). سُدّه و آماس، منعی است که در مجرای غذا واقع شود تا فضول عبور نتواند کرد. ورمی که در انتهای روده بزرگ پدید آید که نمی&zwnj;گذارد فضولات دفع شود (همان، ج ۲، ۸۵۸).</p>
<p style="text-align: justify;">*این مجموعه مطالب با همکاری سرکار خانم دکتر سپیده موسوی تهیه شده است. از همراهی ایشان سپاسگزاری می&zwnj;شود.</p>