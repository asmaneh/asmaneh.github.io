--- 
title: "زندان مرغ هوا : ده روز دوم" 
authors: tabatabaei 
types: blog 
featured: false
slug: iWsrK 
--- 
<p><strong>روز یازدهم</strong></p>
<p>می&zwnj;دانستیم گرسنه است اما رنجشی نداشت و غمی در چهره&zwnj;اش نبود. نه فریادی و نه اندوهی. عجیب بود. تا آن روز چون او ندیده&zwnj; بودیم. از بزرگان شهر بود اما لباسی مندرس پوشیده&zwnj;بود و دستاری ساده به سر داشت، هر دو به رنگ آبی آسمان. خوش&zwnj;سیما بود و محاسن سرخش بر پوست روشن صورتش زیبا نشسته بود. گاهی که از خود فارغ می&zwnj;شد با او سخن می&zwnj;گفتیم. حکمت بسیار داشت و می&zwnj;توانستیم از هرآن&zwnj;چه می&zwnj;خواهیم از او بپرسیم. امروز دیوار غربی از او سوال کرد: &laquo; ما کیستیم شهاب&zwnj;الدین؟ چرا تو ما را می&zwnj;بینی و دیگران نمی&zwnj;بینند؟ &raquo; او گفت :&laquo; شما در ظاهر سنگ و چوب بی&zwnj;جانید. سال&zwnj;ها انس&zwnj;تان با تاریکی باعث شده&zwnj;است که همین ظاهرتان را باور کنید. اما می&zwnj;توانید چنین نباشد و حقیقتتان این نیست. می&zwnj;توانید به جای زندان، سرا باشید. جایگاه فرشته&zwnj;ای مقرب یا حتی بسیار فراتر از آن. می&zwnj;توانید به جای در چوبی کهنه، قسمتی از درخت طوبی باشید. چنین هستید و نمی&zwnj;دانید. من به این سرزمین&zwnj;ها سفرهای بسیار کرده&zwnj;ام و آن&zwnj;جا را به خوبی می&zwnj;شناسم. شما هم رفته&zwnj;اید. از این روست که سخن می&zwnj;گویید و یکدیگر را می&zwnj;شناسید. فراموش کرده&zwnj;اید. و اگرنه سنگ و چوب را چه به رفاقت و دوستی با هم؟&raquo; دیوار غربی ادامه داد :&laquo; از آن روز که آن دشت دلربا را نشانمان دادی دیگر این جا را ماندنی نمی&zwnj;دانیم. اما چطور می&zwnj;توانیم به آن&zwnj;جا سفرکنیم؟ ما چون تو پای رفتن نداریم و پایمان در زمین سخت و سنگی این&zwnj;جاست. ما سنگینیم و باید این&zwnj;جا باشیم. وضع ما از زندانیان هم بدتر است. تو غمی عظیم در ما پدید آوردی&raquo; سخن&zwnj;اش همه را ساکت و ملول کرد. شیخ هم دیگر چیزی نگفت.</p>
<p><strong>روز دوازدهم</strong></p>
<p>امروز هیچ کس سخن نگفت. همه افسرده بودیم جز او که به حال خودش خوش بود. هرچند تنش ضعیف شده بود و کمتر حرکت می&zwnj;کرد.</p>
<p><strong>روز سیزدهم</strong></p>
<p>شهاب&zwnj;الدین بی حال&zwnj;تر و ضعیف&zwnj;تر شده بود. بعد از غروب تکه&zwnj;ای از قرص نانش را در آب زد و خورد. گفت می&zwnj;خواهد تا چهل روز دوام آورد و این بار آخرش ناتمام نماند. ما نگران حالش بودیم اما او گفت که به گرسنگی عادت دارد و روزه&zwnj;های طولانی را دوست دارد. گفت این گونه می&zwnj;توان بهیمۀ تن را رام کرد تا موقع سفر سرکشی نکند.</p>
<p><strong>روز چهاردهم</strong></p>
<p>ظهر که نور آفتاب از روزن به داخل تابید. شهاب&zwnj;الدین مثل هرروز نگاهی به او انداخت اما این بار حرف تازه&zwnj;ای زد: &laquo; ای آسمانه، خوشا به حال تو که رویی هم به آسمان زیبا و پر نور داری&raquo;. سقف که این را شنید یادش آمد که سال&zwnj;ها قبل، قبل از آن که زندانیان را پیش ما بیاورند و کارمان فقط نگهداری از آن&zwnj;ها باشد، نام دیگری داشته&zwnj;است. از یادآوری نامش سروری در او پدید آمد و یکپارچه روشن شد. اما این حالتش چندان نپایید و کمی بعد همان سقف سرد و تاریک زندان بود. سپس برایمان تعریف کرد: &laquo; سال&zwnj;ها قبل، زمانی که نمی&zwnj;دانم کی پایان یافت. من عاشق آسمان بودم. هر روز او را می&zwnj;دیدم و با تغییر حالش سرخوش می&zwnj;شدم و نورش را به داخل می&zwnj;آوردم. با او گفت&zwnj;وگوی بسیار داشتم و تمام امیدم این بود که روزی به پیشش بروم و آزادانه این طرف و آن طرفش را گشت زنم. اما هیچ وقت این اتفاق نیافتاد. به مرور ناامید شدم. چنان ناامید که دیگر&nbsp; مدت&zwnj;هاست فقط رویم به همین جاست و نگاهش نمی&zwnj;کنم &raquo;. شهاب&zwnj;الدین گفت:&laquo; می&zwnj;دانی این امیدی که در دل داری از چیست؟&raquo; سقف جواب رد داد. شیخ گفت :&laquo; تو آن جا بوده&zwnj;ای. تو در&nbsp; آسمان می&zwnj;پریدی. فقط مانند نامت یادت نیست&raquo;. دیوار شرقی که این را شنید گفت: &laquo; همۀ ما می&zwnj;توانیم به این سفر برویم و آزاد باشیم؟&raquo; شهاب&zwnj;الدین گفت: &laquo;آری. شروع این راه با برآمدن و دست کشیدن از دنیاست. میانۀ آن مشاهدۀ نور الهی است و آخرش سفر غیر متناهی. کافی&zwnj;است بخواهید&raquo;. [1]</p>
<p><strong>روز پانزدهم</strong></p>
<p>شروع به تمرین کردیم. به توصیۀ شهاب&zwnj;الدین قرار شد هر کس به بیرون نظر کند و بگوید که چه دیده&zwnj;است. به نظر او اولین کاری که باید می&zwnj;کردیم این بود که غیر از خودمان دیگران را هم ببینیم. بقیۀ دیوارهای زندان، زندانیان دیگر. دنیای زیر زمین، آسمان و هرچه که در همسایگی هرکداممان بود. او معتقد بود اول باید سر از این دخمۀ کوچک برداریم. تلاش کردیم. بیشترمان از آن&zwnj;چه دیدیم ترسیدیم و به سرعت رویمان را به حبس&zwnj;الدم برگرداندیم. عادت نداشتیم. زندانیان دیگری که فریاد می&zwnj;زدند و درد می&zwnj;کشیدند. دیوارهایی که زاری می&zwnj;کردند. موجودات اهریمنی و پلید که زیر زمین بودند. همه را دیدیم و برای هم از آن&zwnj;ها گفتیم. همه غمگین شدیم. بسیار غمگین. اما با این وجود حال سقف از همه بدتر بود. او که در همسایگی زیباترین چیز بود، فقط لحظه&zwnj;ای رویش را به آسمان کرد و وقتی به سوی ما برگشت تمام روز را گریست.</p>
<p><strong>روز شانزدهم</strong></p>
<p>تمرین را ادامه دادیم. قرار شد اینبار غیر از تماشای دیگران با آن&zwnj;ها گفت&zwnj;وگو کنیم. این کار از روز قبل خیلی سخت&zwnj;تر بود. اما شهاب&zwnj;الدین معتقد بود تنها راهی که می&zwnj;توانیم مدت بیشتری رو به بیرون داشته باشید همین است. دیوار شرقی زودتر از همه با پلکان دوار نزدیکش دوست شد. بقیه هم به مرور توانستیم گفت&zwnj;وگوهای کوتاهی با دیگران داشته باشیم. اما سقف هیچ تلاشی نکرد. فقط حرف&zwnj;های ما را شنید و به ما گفت که بهترین راه برای دوستی با دیگران، گفتن از&nbsp; آسمان است، چرا که همه دوستش دارند. کف که از موجودات عجیب و غریب زیرزمین تعریف کرد دیوار غربی باز شروع به مخالفت کرد و گفت :&laquo; این&zwnj;ها خیالات باطل و توهم است. تو دیوانه شده&zwnj;ای و این مرد دارد همه&zwnj;مان را دیوانه می&zwnj;کند. من دیگر تحمل ندارم و کاری هم به کارتان ندارم. حتی اگر به آن سرزمین خیالی برویم بعد باید به همین جا برگردیم و زندگی ما همین است&raquo;. شیخ که این را شنید گفت :&laquo; آری در این شهر کسانی هستند که بازی&zwnj;های خیالی را مکاشفه می&zwnj;دانند. اما آن&zwnj;چه من می&zwnj;خواهم نشانتان دهم وهم نیست. [همین سنگ و چوبی است که هستید]... حقیقت یک آفتاب است که متکثر و متعدد می&zwnj;شود به تعدد مظاهر از دریچه&zwnj;ها و روزن&zwnj;ها و شکاف&zwnj;ها. شهر یکی&zwnj;است و خانه&zwnj;ها بسیار و راه&zwnj;ها بی&zwnj;شمار[2]&raquo;. دیوار غربی حرفش را نپذیرفت و گفت: &laquo; من دیگر این مشقت را نمی&zwnj;خواهم&raquo;.</p>
<p><strong>روز هفدهم</strong></p>
<p>امروز باید هرکداممان چیزی در دوستان تازه&zwnj;مان پیدا می&zwnj;کردیم. شهاب&zwnj;الدین گفت همۀ آنان در دلشان گوهری است تابنده و ما برای رفتن باید نور دل آنان را بشناسیم تا در سرزمین ظلمات گم نشویم. برای این کار باید به قصه&zwnj;های همسایگانمان گوش می&zwnj;دادیم. آب حیات آنجا بود. قصه&zwnj;هایی تلخ و پر از درد. این کار را کردیم و وقتی بازگشتیم از آن چیزی گفتیم که در آن همه دردْ زیبا بود. بیشتر آنان غم دوری داشتند و خیالی زیبا در سرشان بود. نمی&zwnj;دانستند از کجا و چطور اما معتقد بودند جایشان این&zwnj;جا نیست و خیالی خوش داشتند. وقتی از آسمان می&zwnj;گفتیم یادشان می&zwnj;آمد. مثل سقف. او که این را شنید تصمیم گرفت باز رو به آسمان کند و این بار برایش از آن چیزی بگوید که همۀ زندان را غمگین کرده بود. به نظرش اگر از عشق خودش نمی&zwnj;گفت می&zwnj;توانست با او حرف بزند. دیوار غربی با چهرۀ در هم رفته فقط نگاهمان می&zwnj;کرد و گاهی مسخره می&zwnj;کرد. سقف اما دیگر چیزی نمی&zwnj;شنید. تصمیم&zwnj;اش را گرفته&zwnj;بود. رویش را به&nbsp; بالا کرد. ما نگاهش کردیم. خیلی طول نکشید که نم نم باران داخل شد. شدت گرفت. مدتی بارید و پس از آن قطع شد. بعد از آن آفتاب از روزن به داخل آمد. سقف روشن شد. رو به ما کرد و به شهاب&zwnj;الدین گفت:&laquo; آیا آن&zwnj;جا که می&zwnj;رویم&nbsp; از رنگین کمان هم زیباتر است ؟ &raquo; شهاب&zwnj;الدین خندید و سری به نشانۀ موافقت تکان داد.</p>
<p><strong>روز هجدهم</strong></p>
<p>همه آمادۀ سفر بودیم و شوق آن هر روز در دلمان بیشتر می&zwnj;شد. دیوار غربی اعتنایی نداشت. شهاب&zwnj;الدین گفت باید تا شب صبر کنیم. شروع این سفر در شب ممکن است و آن&zwnj;وقت پاسبان&zwnj;ها کمتر حواسشان به ماست. ما نمی&zwnj;دانستیم منظورش کدام پاسبان است. مگر پاسبان&zwnj;های زندان هم به آن سرزمین راهی داشتند؟ اما شب که فرا رسید او حالش خوش نبود. ضعف بر او غلبه کرده بود و چندان هشیار نبود. به او اصرار کردیم چیزی بخورد. گفت زود است و فردا شب قبل از سفر خواهد خورد اما امشب را باید بخوابد. از ما عذر خواست و خوابید.</p>
<p><strong>روز نوزدهم</strong></p>
<p>شهاب&zwnj;الدین بی&zwnj;هوش بود. نگرانش بودیم. مغرب بیدار شد و چیزی خورد و نماز خواند. گفت خیلی ضعیف شده&zwnj;است و باید باز هم بخوابد. از ما خواست که باز به بیرون رو کنیم و تمرین را ادامه دهیم. شرمنده بودیم که به خاطر ما چنین وضعی پیدا کرده است و به او گفتیم. گفت:&laquo; همۀ این عالم زندان شش جهت است. شما تقصیری ندارید. فردا وقت بهتری است&raquo;.</p>
<p><strong>روز بیستم</strong></p>
<p>پیش از طلوع بیدار شد. کارهای روزانه&zwnj;اش را انجام داد. نماز خواند و ذکر گفت. با ما حرفی نزد و ما هم چیزی نگفتیم. بعد از نمازش چیزی خورد. باز مشغول ذکر شد. کمی جان گرفته بود اما خیلی کم حرکت می&zwnj;کرد. بالاخره نیمه شب از جایش بلند شد. دستار از سر باز کرد. پیش دیوار شرقی رفت. آرام به او چیزی گفت. دیوار شرقی از بقیۀ ما فاصله گرفت و چندین قدم دور شد. همه رو به بیرون کردیم و اطراف را نگاه کردیم. جز دیوار غربی که فقط بهت&zwnj;زده ما را تماشا می&zwnj;کرد. این بار همه در چاهی تاریک بودیم و خبری از همسایه&zwnj;ها نبود. دیوار شرقی بالا را نگاه کرد و نوری نقره&zwnj;فام بر صورتش افتاد. شهاب&zwnj;الدین به سمت دیوار رفت و از حبس&zwnj;الدم خارج شد. هرچه از ما دور می&zwnj;شد تشخیص&zwnj;اش سخت تر می&zwnj;شد. زیر نور که رسید دیگر شهاب&zwnj;الدین نبود. مرغی بود زیبا. بال&zwnj;های سبزش در مهتاب می&zwnj;درخشید و سینه&zwnj;ای سرخ داشت. همرنگ موهای شهاب&zwnj;الدین. بال&zwnj;هایش را گشود و بی هیچ حرفی پرید و بالا رفت. فهمیدیم که ما هم باید همین کار را کنیم. دیوار شرقی فقط گفت:&laquo; یاد روشنی&zwnj;هایی بیافتید که یافتید&raquo;. این را گفت. لحظه&zwnj;ای چون آینه درخشید و سپس او هم پرید. همه همین کار را کردیم. تمام آن روشنی&zwnj;هایی که در قصه&zwnj;ها پیدا کرده بودیم را به یاد آوردیم. آینه شدیم و رفتیم. همین که به بالای چاه رسیدیم. پیش از آن که درست اطراف را ببینیم موجوداتی عجیب بر دوشمان پریدند. پیرانی لاغر و زشت رو، پاهایشان را بر گردنمان قفل کردند. دیوار شمالی داشت به داخل چاه سقوط می&zwnj;کرد که شهاب&zwnj;الدین از دور دست فریاد زد:&laquo; نترسید دوستان. بالا بیایید. این&zwnj;ها دوال&zwnj;پایانند و تا جایی بیشتر نمی&zwnj;توانند بیایند. رهایتان خواهند کرد. شما اوج بگیرید&raquo;. داشتیم خفه می&zwnj;شدیم اما چاره&zwnj;ای نداشتیم. همه با بیشترین توانمان بال زدیم و بالا و بالاتر رفتیم. دوال&zwnj;پایان به پایین افتادند. چندتایی از آن&zwnj;ها هم به عمق چاه سقوط کردند. بیچاره دیوار غربی که آن&zwnj;جا تنها بود.</p>
<p><br /><br />[۱] نزهته الارواح و روضه الافراح . محمد بن محمود شهرزوری. ترجمه : مقصود علی تبریزی. ۱۳۹۰: انتشارات علمی فرهنگی . صفحۀ : &nbsp;۴۶۶<br />[۲] همان</p>