--- 
title: "تقریظ کتاب تعامل مرمت و تاريخ معماری در ايران" 
authors: mqayoomi 
types: blog 
tags: تقریظ,مهرداد قیومی بیدهندی,تعامل مرمت و تاریخ معماری در ایران,تقریظ کتاب,آسمانه,مطالعات معماری ایران,دانشگاه شهید بهشتی,ذات‌الله نیکزاد 
featured: false
featureImg: "/assets/img/posts/wChEp.jpg" 
slug: wChEp 
gallery: 
- image_path: "/assets/img/posts/wChEp.jpg" 
  title: "تقریظ کتاب تعامل مرمت و تاريخ معماری در ايران" 
 
excerpt: "انسان‌ها از دیرباز شغل‌ها و علایق و مشغولیت‌هایی گوناگون داشته‌اند. برخی از این پیشه‌ها و مشغولیت‌ها به تنظیم محیط طبیعی و دست‌کاری در آن و تغییر دادن آن برای ایجاد مکانی برای زندگی مربوط بوده است. انسان‌ها در طی تاریخ، از روزگار غارنشینی تا امروز، مکان‌هایی برای زندگی خود فراهم آورده‌اند. رفته‌رفته پیشه‌هایی برای این منظور پدید آمده و برخی از این پیشه‌ها به ایجاد این مکان‌ها معطوف بوده است. اما جهان در تغییر مدام است؛ همه چیز در معرض فرسودگی است و رو به مرگ دارد." 
--- 
<p><strong><span style="box-sizing: inherit; font-family: Roboto, -apple-system, 'apple color emoji', BlinkMacSystemFont, 'Segoe UI', Roboto, Oxygen-Sans, Ubuntu, Cantarell, 'Helvetica Neue', sans-serif; font-size: 16px; white-space-collapse: preserve; background-color: #ffffff;">تقریظ کتاب <em style="box-sizing: inherit;">تعامل مرمت و تاريخ معماری در ايران</em></span></strong></p>
<p><span style="font-family: Roboto, -apple-system, 'apple color emoji', BlinkMacSystemFont, 'Segoe UI', Roboto, Oxygen-Sans, Ubuntu, Cantarell, 'Helvetica Neue', sans-serif; font-size: 16px; white-space-collapse: preserve; background-color: #ffffff;"><strong> </strong>مهرداد قیومی بیدهندی انسان&zwnj;ها از دیرباز شغل&zwnj;ها و علایق و مشغولیت&zwnj;هایی گوناگون داشته&zwnj;اند. برخی از این پیشه&zwnj;ها و مشغولیت&zwnj;ها به تنظیم محیط طبیعی و دست&zwnj;کاری در آن و تغییر دادن آن برای ایجاد مکانی برای زندگی مربوط بوده است. انسان&zwnj;ها در طی تاریخ، از روزگار غارنشینی تا امروز، مکان&zwnj;هایی برای زندگی خود فراهم آورده&zwnj;اند. رفته&zwnj;رفته پیشه&zwnj;هایی برای این منظور پدید آمده و برخی از این پیشه&zwnj;ها به ایجاد این مکان&zwnj;ها معطوف بوده است. اما جهان در تغییر مدام است؛ همه چیز در معرض فرسودگی است و رو به مرگ دارد. مکان&zwnj;های زندگی انسان هم از این قاعده بر کنار نیست و رفته&zwnj;رفته، با گذر زمان و گزند باد و باران و حوادث ایام و ویرانگری&zwnj;های خواسته و ناخواسته&zwnj;ی انسان&zwnj;ها، مکان&zwnj;های ساخته هم رو به ویرانی می&zwnj;رود. پس انسان&zwnj;ها پیشه&zwnj;هایی پدید آوردند تا بناها را نگه دارند و تعمیر کنند. اما انسان&zwnj;ها که سنگ&zwnj;ها و خشت&zwnj;ها و آجرهایی بر هم می&zwnj;نهادند این کارها را نه برای خود اینها، بلکه برای زندگی&zwnj;هایی می&zwnj;کردند که قرار بود در آنها جاری شود ــ زندگی&zwnj;هایی تنیده&zwnj;ی جسم و جان، بافته&zwnj;ی اندیشه و ذوق و طرز نگرش به جهان و شیوه&zwnj;های زندگی فردی و جمعی. این نظام&zwnj;های اندیشه و عمل در طی روزگاران در جریان تغییر مدام بود، در هر جایی و در هر پاره&zwnj;ای از زمان و در هر فرهنگی به&zwnj;نحوی؛ تا اینکه زلزله&zwnj;ای در ارکان این نظام&zwnj;ها افتاد و رفته&zwnj;رفته موج آن، کم یا بیش، همه&zwnj;ی جهان را فراگرفت. با این زلزله، آن نظام&zwnj;های اندیشه و عمل دستخوش دگرگونی بنیادی شد. سده&zwnj;هایی گذشت تا انسان دریافت که دیگر نمی&zwnj;تواند در امتداد تاریخِ کندآهنگِ گذشته، چنان مکان&zwnj;هایی پدید آورد؛ راهی ندارد که پیوند گسسته با گذشته را رفو کند. آن نظام&zwnj;ها کمابیش از میان رفت و بسیاری از آثار آن هم، بر اثر آن زلزله&zwnj;ی فرهنگی، محو شد. پس نگهداری محصولات آن نظام&zwnj;ها، به&zwnj;منزله&zwnj;ی شواهدی از چیزهایی که دیگر قابل تکرار و احیا نیست، اهمیتی دیگر یافت. انسان&zwnj;ها، به&zwnj;صرافت، دانستند که چون آن نظام&zwnj;های اندیشه و عمل، آن فرهنگ&zwnj;های محصول تجربه&zwnj;های دیرپای انسان در زندگی و معماری، از هم گسست، تقلید کردن از آنها کاری عبث است و صورت&zwnj;سازی&zwnj;ای ناموزون و بی&zwnj;بنیاد. اما اندک محصولات به&zwnj;جامانده از آن نظام&zwnj;ها را شواهدی برای فهم جهان&zwnj;هایی شمرد که دیگر تکرارکردنی نیست؛ اما می&zwnj;توان از آنها برای ترمیم جهان نابسامان کنونی انسان&zwnj;های امروز بهره جست. پس تاریخ معماری برای فهم آن محصول&zwnj;ها و نظام&zwnj;های پسِ پشتِ آنها، و محافظت و مرمت برای نگهداری آن محصول&zwnj;ها پدید آمد. هرچه حوزه&zwnj;های &laquo;تاریخ معماری&raquo; و &laquo;محافظت و مرمت&raquo; مستقرتر شد، اصحاب آنها مبنا و مبدأ این حوزه&zwnj;های معرفت و عمل را بیشتر از یاد بردند. اهل هر حوزه سر در کار خود کردند و فراموش کردند که همه&zwnj;ی اینها برای فهم زندگی مادی و ذهنی و روانی و معنوی انسان&zwnj;ها، برای فهم فرهنگی بود که در قالب کالبد معماری تجسد یافته بود. از یاد بردند که هدف اصلی هردو حوزه نه گزارش&zwnj;هایی از این و آن رویداد معماری بود و نه تعمیر محض آثار فقط به قصد تعمیری مطابق اصل. چون مبنای مشترکِ معرفتیِ این دو مغفول ماند، مدام از هم دور و دورتر شدند؛ اصحاب تاریخ معماریْ اهل مرمت را فاقد بینش نظری و تاریخی شمردند و همچون جراحانی پنداشتند که فقط در اندیشه&zwnj;ی شکافتن پیکر بیمارند؛ و اهل مرمت و محافظتْ مورخان معماری را انبان&zwnj;های اطلاعاتیْ منقطع از واقعیت آثار.</span></p>
<p><span style="font-family: Roboto, -apple-system, 'apple color emoji', BlinkMacSystemFont, 'Segoe UI', Roboto, Oxygen-Sans, Ubuntu, Cantarell, 'Helvetica Neue', sans-serif; font-size: 16px; white-space-collapse: preserve; background-color: #ffffff;">در ایران، خوشبختانه حوزه&zwnj;ی علمی مرمت و محافظت را کسی پایه&zwnj;گذاری کرد که به اهداف این حوزه آگاهی عمیق داشت. با این حال، این حوزه در ایران نیز از مدار خود خارج شد و اهداف معرفتی آن به محاق افتاد. تاریخ معماری نیز، تا پیش از سال&zwnj;های اخیر و تأسیس رشته&zwnj;ی مطالعات معماری ایران در دانشگاه، بنیاد معرفتی و نظری درستی نداشت تا بتوان از آن توقعی برای اعتنا به پیوند میان خود و حوزه&zwnj;ی محافظت داشت. حوزه&zwnj;ی مرمت هم بر نگرشی مستقر شد که در آن، تاریخ معماری را فقط مقدمه&zwnj;ای با عنوان &laquo;شناخت&raquo; بر عملیات مرمت می&zwnj;شمارند. در این میان، یک&zwnj;دو تن از کسانی که هم در تاریخ معماری مبرز بودند و هم مرمتگرانی حاذق، پیوندی معرفتی بین این دو حوزه برقرار کردند که در آثار، و در شاگردانشان، به&zwnj;ظهور رسید: مرحومانْ مهندس محمد مهریار و دکتر باقر شیرازی. دومی، که خودْ پایه&zwnj;گذار حوزه&zwnj;ی مرمت علمی معماری در ایران نیز بود، آشکارا از مبنای مشترک معرفتی تاریخ معماری و مرمت سخن گفت. او، برخلاف قول رایج استادان مرمت که نسبت میان تاریخ معماری و مرمت را به مقدمه&zwnj;ی &laquo;شناخت&raquo; در مرمت فرومی&zwnj;کاهند، سخنی برعکس گفت: ما تاریخ معماری را برای مرمت نمی&zwnj;خواهیم؛ بلکه مرمت را برای تاریخ معماری می&zwnj;خواهیم. پیداست که منظور او از تاریخ معماری همان حوزه&zwnj;ی سطحی مألوف نبود؛ بلکه مقصود او تاریخِ عمیقِ معماری، یعنی فهم تاریخی از معماری، بود. به نظر او، چون در مرمت به شواهدی دست می&zwnj;یابیم که نه از ظاهر بناها پیداست و نه در منابع نوشتاری از آنها سخن رفته است، این شواهد می&zwnj;تواند فهم ما از تاریخ معماری را گسترده&zwnj;تر و ژرف&zwnj;تر کند. می&zwnj;بینیم که در این اندیشه&zwnj;ی دکتر شیرازی، رابطه&zwnj;ی تاریخ معماری و مرمتْ بر شالوده&zwnj;ای معرفتی استوار شده است. مرمت نه&zwnj;تنها شواهد معماری گذشته را حفظ می&zwnj;کند؛ بلکه در خدمت تعمیق فهم ما از آن معماری درمی&zwnj;آید. فهم عمیق&zwnj;تر از معماری گذشته هم به مرمت&zwnj;های درست&zwnj;تر می&zwnj;انجامد؛ و این چرخه&zwnj;ی ژرفایابنده پیوسته ادامه می&zwnj;یابد. دکتر شیرازی فرصت نیافت که این اندیشه&zwnj;ی ارزنده را بسط دهد یا مبنای نظری آن را تبیین و تمهید کند. خوشبختانه یکی از شاگردان او، دکتر ذات&zwnj;الله نیک&zwnj;زاد، که هم در مرمت و هم در تاریخ معماری پیشینه&zwnj;ای شایان توجه دارد، به ادامه&zwnj;ی کار او اهتمام کرد. کتاب حاضر نتیجه&zwnj;ی چنین اهتمامی است. امیدوارم که این کتاب، هم از حیث دانشی که درباره&zwnj;ی حوزه&zwnj;های پیوند میان مرمت و تاریخ معماری و پیشینه&zwnj;ی این پیوندها در اختیار می&zwnj;گذارد و استعدادهایی که برای تحکیم پیوندها نشان می&zwnj;دهد، و هم از حیث مبنایی نظری که برای پیوند میان این دو حوزه تمهید کرده است، باب خوبی برای روندگان آینده&zwnj;ی راه تاریخ معماری و مرمت در ایران&zwnj;زمین بگشاید. </span></p>
<p><span style="font-family: Roboto, -apple-system, 'apple color emoji', BlinkMacSystemFont, 'Segoe UI', Roboto, Oxygen-Sans, Ubuntu, Cantarell, 'Helvetica Neue', sans-serif; font-size: 16px; white-space-collapse: preserve; background-color: #ffffff;">&nbsp;</span></p>