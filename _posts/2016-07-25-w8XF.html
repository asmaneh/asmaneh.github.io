--- 
title: "طراحی معماری از من فرار می‌کند!" 
authors: baradaran 
types: blog 
featured: false
slug: w8XF 
--- 
<p>یا هو<br />طراحان بناهایی که این روزها در شهرهای بزرگ و کوچک کشورمان ساخته می&zwnj;شود، چه کسانی هستند؟ مهندس معمارند؟ مهندس عمرانند؟ یا غیره؛ اگر معمارند، چگونه معماری هستند؟ چه توانایی&zwnj;ها و مهارت&zwnj;هایی دارند؟ در اوضاع امروز ساخت&zwnj;وسازِ کشور، چگونه معماری می&zwnj;تواند طراحیِ معماری کند؟<br />آن روزها که دانشجوی کارشناسی معماری بودم برای انجام پروژه&zwnj;های درسی مهارت&zwnj;هایی لازم بود؛ کمترش را در دانشگاه یادمان دادند و برای کسب بیشترش روانۀ کلاس&zwnj;های مختلف می&zwnj;شدیم. بیشتر تشویقمان می&zwnj;کردند مهارت&zwnj;های اسکیس زدن را یاد بگیریم و به قول معروف دستمان را قوی کنیم. ما هم برای اینکه در ژوژمان&zwnj;ها اغلب پروژه&zwnj;هایی که راندوهای خاص&zwnj;تری داشتند بیشتر به چشم می&zwnj;آمدند و البته در مورد اسکیس کنکور کارشناسی ارشد دوراندیشی کرده باشیم، دوره&zwnj;های گوناگون طراحی و راندو را می&zwnj;گذراندیم. غافل از آنکه اوضاع در بازار کار، جور دیگری خواهد بود. هنگامی که پس از دانش&zwnj;آموختگی و چند سال کار در سایر حوزه&zwnj;های مرتبط با معماری، خواستم برای دنبال کردن علاقۀ همیشگی&zwnj;ام، طراحیِ معماری، رزومه&zwnj;ام را به چند شرکت مشاور بفرستم متوجه شدم در بخش مهارت&zwnj;های رایانه&zwnj;ای، تسلط بر نرم&zwnj;افزارها و پلاگین&zwnj;هایی را طلب می&zwnj;کنند که حتی اسمشان هم برایم ناآشناست. جالب است که برخی از این شرکت&zwnj;ها نه تنها شرط تسلط بر برخی نرم&zwnj;افزارها بلکه سابقه&nbsp;کار چندین ساله با آنها را نیز در آگهی دعوت به همکاریشان، می&zwnj;گنجانند.<br />به نظر می&zwnj;رسد بازار کارِ معماری در ایران، این روزها گرفتار نوعی از بیماری شده است که یکی از علائمش اجبار دانشجویان و دانش&zwnj;آموختگان به مهارت&zwnj;اندوزی هرچه بیشتر و نه تجربه و استفاده از دانش و مهارت پیشین است. این بیماری سبب شده گروهی فرصت را غنیمت شمرده کسب&zwnj;وکارِ پررونق آموزشِ این مهارت&zwnj;های جدید را در دست بگیرند. ایشان برای داغ&zwnj;تر کردن این بازار هر روز نرم&zwnj;افزار یا پلاگین یا دانش نوظهوری را معرفی و تبلیغ می&zwnj;کنند. ایشان گاه چنان در تجاری&zwnj;سازی فناوری مورد نظرشان موفقند که آنرا حتی پیش از کشور مبدأ در ایران، گسترش می&zwnj;دهند. از سوی دیگر هم شرکت&zwnj;های مشاور برای کامل شدن این چرخۀ بی&zwnj;سرانجام، تسلط بر همان&zwnj;ها را در آگهی&zwnj;های جذب نیروی خود می&zwnj;گنجانند. بدین&zwnj;ترتیب جوانان جویای فرصت&zwnj;های شغلی همواره یک گام از این چرخه عقب&zwnj;ترند. شاید یکی از علت&zwnj;های این به تعویق افتادن ورود نیروهای کار جدید به بازار کار حرفه&zwnj;ای، خریدن زمان بیشتر برای بی&zwnj;رقیب ماندن فعالان کنونیِ آن باشد. روشن است که بازار ساخت&zwnj;وساز راکد سال&zwnj;های اخیر برای تعداد بیشمار دانش&zwnj;آموختگانِ معماری فرصت شغلی ندارد. بماند که چند سالی است سازمان نظام مهندسی کشور هم دچار این ناخوشی شده و آزمون ورود به حرفۀ مهندسان را همچون کنکور سراسری به فرصتی برای کسب درآمد آموزشگاه&zwnj;ها تبدیل کرده است. در پایان، باید امیدوار بود با توجه به منشأ بیماری مذکور که احتمالاً عرضه نیروی تحصیل&zwnj;کرده بدون تناسب با تقاضای نیروی کار در اوضاع کنونی بازار ساخت&zwnj;وساز کشور، بوده است، و اعلام نگرانی از سوی مراجع مختلف در این خصوص، این بیماری در آینده&zwnj;ای نه چندان دور بهبود یابد.</p>