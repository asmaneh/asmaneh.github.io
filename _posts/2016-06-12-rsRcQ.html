--- 
title: "بس سقف شد خراب و نگشت آسمان خراب" 
authors: zahed 
types: blog 
tags: صحرا عابری زاهد,صحرا زاهد,بازار,تاریخ بازار,تاریخ معماری,معماری,آسمانه,مطالعات معماری ایران,معماری بازار 
featured: false
slug: rsRcQ 
excerpt: "بازار از مهم‌ترین بناهای شهرهای ایران است و به بیانی ستون فقرات شهر را تشکیل می‌دهد. در توصیف بازارها به مجموعه‌ای از بناهای گوناگون مرتبط با یکدیگر اشاره می‌شود که در کل مجموعه‌ای متشکل از یک تنۀ اصلی یا راستۀ بازار و بناهای متصل به آن است. این تعریف به وضوح بازارهای مناطق مرکزی و سردسیر را در ذهن زنده می‌کند؛ اما آیا ساز و کار بازارهای همۀ مناطق ایران چنین است؟ اگر چنین نیست چه تفاوتی وجود دارد؟" 
--- 
<div>
<div style="text-align: justify;">بازار از مهم&zwnj;ترین بناهای شهرهای ایران است و به بیانی ستون فقرات شهر را تشکیل می&zwnj;دهد. در توصیف بازارها به مجموعه&zwnj;ای از بناهای گوناگون مرتبط با یکدیگر اشاره می&zwnj;شود که در کل مجموعه&zwnj;ای متشکل از یک تنۀ اصلی یا راستۀ بازار و بناهای متصل به آن است. این تعریف به وضوح بازارهای مناطق مرکزی و سردسیر را در ذهن زنده می&zwnj;کند؛ اما آیا ساز و کار بازارهای همۀ مناطق ایران چنین است؟ اگر چنین نیست چه تفاوتی وجود دارد؟ برای مثال تفاوت تجربۀ حاصل از قدم زدن در بازار رشت و بازار یزد بر کسی پوشیده نیست؛ این تفاوت از چه چیزی نشئت می&zwnj;گیرد؟ مسلما تجربۀ بازار را نمی&zwnj;توان به کالبد آن خلاصه کرد و عوامل دیگری چون حضور افراد و فعالیت&zwnj;های مختلف و حتی کالاهای گوناگون عرضه شده در شکل دادن به معنای بازارها و متفاوت کردن آنها با یکدیگر موثر است؛ اما نقش تفاوت&zwnj;های کالبدی نیز کمرنگ نیست.<br />با توجه به شباهت&zwnj;ها و تفاوت&zwnj;های بازارهای مناطق مختلف ایران به نظر می&zwnj;رسد سقف بازار یک عامل از بین بی&zwnj;شمار عامل موثر در شکل دادن به تجربیات متفاوت افراد از آن است. تاثیر حضور یا عدم حضور سقف بر تجربۀ ادراکی افراد چنان است که حتی تفاوت در ارتفاع سقف بخش&zwnj;های مختلف یک بازار واحد سبب به وجود آمدن فضاهای مختلف می&zwnj;شود. &laquo;هنگامی که انسان از فضاهای تو در تو و معمولا تاریک و شلوغ و پر تردد بازار ناگهان به حیاطی دلباز یا تیمچۀ سر پوشیدۀ وسیع و آراسته&zwnj;ای قدم می&zwnj;گذارد گویی جانش آرام می&zwnj;گیرد&raquo;.[۱] حال بازارهای نواحی شمالی ایران را تصور کنید. بازارهایی که سقف همۀ قسمت&zwnj;های آن از جنس آسمان است؛ یعنی مشابه با سقفی که در سرتاسر شهر گسترده شده است.<br />می&zwnj;توان در توصیف بازارهای شمال ایران به بیان اینکه این بازارها فاقد سقف است اکتفا کرد؛ اما به نظر می&zwnj;رسد معنای این بازارها در همین تاکید بر آسمان به مثابۀ سقف مشترک بازار و فضاهای شهری آشکار می&zwnj;شود؛ زیرا این اشتراک در آسمان سبب پیوند بازار و مناطق اطراف آن بر روی زمین نیز می&zwnj;شود. درست است که مسقف نبودن این بازارها و مسقف شدن بازارهای مناطق دیگر ایران از مسائل مختلفی چون مسائل اقلیمی نشئت گرفته است؛ اما آنچه از این ویژگی حاصل شده و نقشی که در زندگی شهری پیدا کرده است قابل تقلیل به مسائل اقلیمی نیست.<br />در بازارهای مسقف ایران خصوصا در بخش&zwnj;هایی مانند تیمچه&zwnj;ها، سقف از عناصر اصلی تزیینی است. تیمچۀ امین الدولۀ کاشان که در دورۀ ناصرالدین شاه ساخته شده است یکی از این نمونه&zwnj;های اعلاست. بدین طریق می&zwnj;توان گفت که در بازارهای سرپوشیده سقف&zwnj;ها امکانی برای حظ بصری فراهم می&zwnj;کند و در عین حال با تنظیم روشنایی و تلطیف هوا حریم بازار را مشخص می&zwnj;کند؛ اما در نواحی شمالی ایران تعریف حریم بازار متفاوت است. تجربۀ حضور در بازارهای نواحی شمالی عموما قبل از رسیدن به محل رسمی بازار آغاز می&zwnj;شود. خیابان&zwnj;های منتهی به بازار مملو از روستاییانی است که زنبیل&zwnj;های خود را روی زمین قرار داده&zwnj;اند و محصولات خود را می&zwnj;فروشند. روستاییان و زنبیل&zwnj;های مخصوص بازارشان حضوری عاریتی در بازارهای شمال ایران نیست؛ بلکه در ارتباط تنگاتنگ با بنای بازار و فعالیت&zwnj;های درون آن است. این ارتباط چنان است که عموما فرد در حال عبور از بین آنها بدون آن که مرز مشخص خیابان و محدودۀ رسمی بازار را بفهمد ناگهان خود را درون بازار می&zwnj;یابد. بدین طریق محدودۀ بازار را نمی&zwnj;توان محدود به بنای آن دانست بلکه شامل کوچه&zwnj;ها و خیابان&zwnj;های مجاور و حتی زنبیل فرد روستایی&zwnj;ای است که شتابان از چند خیابان آن طرف&zwnj;تر به سمت بازار می&zwnj;آید.<br />به طور کلی می&zwnj;توان چنین بیان کرد که پیوند بنای بازارهای نواحی شمالی ایران با فضای باز و گشودگی آنها به سمت شهر امکان گسترش این بازارها به نواحی مجاور و حضور غیر رسمی فروشندگان را فراهم کرده است، حضوری که با شیوۀ زیست این مردمان و الزامات حاصل از نوع کالاهای عرضه شده سازگار است.<br />&nbsp;</div>
<div style="text-align: justify;">&nbsp;</div>
</div>
<div style="text-align: justify;">۱. پروین اعتصامی</div>
<div style="text-align: justify;">۲. حاجی قاسمی. بناهای بازار. تهران: روزنه، ۱۳۸۳. ص ۷.</div>