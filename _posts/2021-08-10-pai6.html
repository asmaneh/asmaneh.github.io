--- 
title: "سفر به شرق ایران فرهنگی، کابلستان" 
authors: asmaneh 
types: blog 
tags: سفر,افغانستان,کابلستان,کابل,باستان‌شناسی 
featured: false
featureImg: "/assets/img/posts/pai6.jpg" 
slug: pai6 
gallery: 
- image_path: "/assets/img/posts/pai6.jpg" 
  title: "سفر به شرق ایران فرهنگی، کابلستان" 
- image_path: "/assets/img/posts/pai6-1.jpg" 
  title: "" 
- image_path: "/assets/img/posts/pai6-2.jpg" 
  title: "" 
- image_path: "/assets/img/posts/pai6-3.jpg" 
  title: "" 
- image_path: "/assets/img/posts/pai6-4.jpg" 
  title: "" 
- image_path: "/assets/img/posts/pai6-5.jpg" 
  title: "" 
- image_path: "/assets/img/posts/pai6-6.jpg" 
  title: "" 
- image_path: "/assets/img/posts/pai6-7.jpg" 
  title: "" 
 
excerpt: با جدا شدن بخش شرقی ایران فرهنگی در دورهٔ قاجار، قسمتی از جان ایران زمین جدا ماند. سرزمین زیبا که در دورهٔ امان الله خان افغانستان نامیده شد، امروزه سرزمینی است با مصیبت های فراوان و در طی پنج دهه جنگ، جدا از ویژگی‌های طبیعی بسیار زیبا، به سرزمینی غمگینی تبدیل شده است. 
--- 
<p><strong>سفر به شرق ایران فرهنگی، کابلستان</strong></p>
<p>کورش محمدخانی</p>
<p>&nbsp;</p>
<p>با جدا شدن بخش شرقی ایران فرهنگی در دورهٔ قاجار، قسمتی از جان ایران زمین جدا ماند. سرزمین زیبا که در دورهٔ امان الله خان افغانستان نامیده شد، امروزه سرزمینی است با مصیبت های فراوان و در طی پنج دهه جنگ، جدا از ویژگی&zwnj;های طبیعی بسیار زیبا، به سرزمینی غمگینی تبدیل شده است.</p>
<p>همواره عشق و علاقه من به سرزمین ایران مرا به ایران فرهنگی می&zwnj;کشاند، سرزمینی که روزی از چین تا دانوب و از شمال دریای کاسپین تا جنوب خلیج فارس را در بر می&zwnj;گرفت و تا شمال افریقا گسترش می&zwnj;یافت. همواره علاقه داشتم که در این پهنهٔ ایران فرهنگی، تلاشی بر بازشناسی هویت آن کنم. در مارس ۲۰۱۱ به سبب تخصص و تحصیلات در دانشگاه سوربن و پس از آن لیون فرانسه، همراهی و همکاری با تیم مشترک فرانسه، سوریه، لبنان، مرا به شمال سوریه و سرزمین میان&zwnj;رودان کشانید. محوطهٔ بسیار زیبای سیروس در نزدیکی مرز ترکیه در خاک سوریه. اما شعلهٔ جنگ دقیقاً در همان روزها از درعا در جنوب سوریه آغاز شد و من که رفته بودم سالیان سال در شمال میان&zwnj;رودان فعالیت علمی داشته باشم تنها سه هفته در آن خاک ماندم و دیدید آنچه امروز بر این خاک این سرزمین گذشت.</p>
<p>سال ۲۰۱۵ همکار و دوست عزیزم دکتر سباستین گندت که از سال ۲۰۰۳ با هم همراه و همکار هستیم، به دلیل عدم امکان رفتن به کشور افغانستان، از طرف مرکز ملی پژوهش&zwnj;های علمی فرانسه (CNRS) به خاطر خطرات فراوان از طرف طالبان برای اتباع اروپایی در آن زمان، به من پیشنهاد داد که با هیئت باستان&zwnj;شناسی فرانسه در افغانستان (DAFA) همکاری نمایم.&nbsp; پس از تماس مدیر این هیئت دکتر خولیو بندوزو برای انجام بررسی&zwnj;های مغناطیس&zwnj;سنجی در محوطه&zwnj;های باستانی افغانستان و موافقت من، برای انجام این بررسی&zwnj;ها برنامه&zwnj;ریزی گردید، اما حملات طالبان و عدم امنیت باعث شد که بعد از نزدیک به صد سال فعالیت، هیئت باستان&zwnj;شناسی فرانسه در افغانستان از کابل به عشق آباد نقل&zwnj;مکان کند و برنامه ما ملغی شود.</p>
<p>اسفند ماه ۱۳۹۹ در روزهای کرونایی و قرنطینه، دوست عزیزم دکتر آرش بوستانی که ۱۷ سال گذشته زندگی خود را در شرق ایران فرهنگی مشغول ترمیم زخم&zwnj;های بناهای این خطه از سرزمین بوده و هست و کارهای بسیار بزرگ و مفیدی انجام داده، در طی ارسال پیامکی در واتساپ، از من دعوت به همکاری نمود. با ایشان تماس گرفتم و پس از طی دو ساعت صحبت قرار بر آن شد که سفری به کابل داشته باشم و بعد از بازدید از محوطه و دستگاه مغناطیس&zwnj;سنجی که در سال ۲۰۱۵ هیئت باستان&zwnj;شناسی فرانسه در افغانستان خریداری کرده بود، اقدام به برنامه&zwnj;ریزی نماییم. در اردیبهشت ماه دعوتنامه&zwnj;ای از دفتر خدمات فرهنگی آقاخان در افغانستان که فعالیت&zwnj;های بسیار مفید و موثری در حفاظت و مرمت بناها و اماکن تاریخی و باستانی افغانستان را در دست دارد، به دستم رسید که همکاری بسیار نزدیکی با دافا (هیئت باستان&zwnj;شناسی فرانسه در افغانستان) در کابل دارد و تمامی فعالیت&zwnj;های باستان&zwnj;شناسی خدمات فرهنگی آقاخان بر عهده این هیئت است. پس از اخذ ویزا که خود داستانی داشت و انجام آزمایش کرونا در بیمارستان رسالت و دریافت تست منفی کرونا و هماهنگی با بخش&zwnj;های مختلف در دانشگاه شهید بهشتی، در صبح روز هشتم خرداد ماه با پرواز ماهان از تهران راهی کابل شدم. آرش نیز که در فلورانس بود و به محض بازگشت از ایتالیا، به هرات رفته تا دستگاه&zwnj;های لرزه&zwnj;نگار را بر روی یکی از بناهای تاریخی نصب کند، نیم ساعت قبل از من در ساعت ۷:۳۰ صبح به فرودگاه کابل رسیده و در فرودگاه منتظر بود. با ماشین ضد گلوله مخصوص فرودگاه دفتر خدمات فرهنگی آقاخان، به محل پایگاه رفتیم و بعد از استقرار در مکان اقامت، بلافاصله به محوطه باستانی قلعه بالا حصار رفتیم. این محوطه باستانی شامل بقایای دیوارهای دفاعی قلعه&zwnj;ای است از دورهٔ گورکانیان است که امروز در وسط وزارت دفاع افغانستان واقع شده است. این قلعه بر روی یک تپهٔ مرتفع وسیع قرار دارد. در چند سال پیش محل آسایشگاه سربازان در بالای این تپه واقع شده بود که با شروع طرح حفاظت و مرمت قلعه بالاحصار، پروژه، موفق به خروج سربازان و تخریب محل اقامت آنها شده است. بقایای چند تانک منهدم شدهٔ جنگ&zwnj;های شوروی در افغانستان، بر روی تپه وجود دارد و همچنین چندین سازهٔ فلزی تخریب شده دیگر بر روی تپه به چشم می&zwnj;خورد. برای ورود به محوطه، مجوز نظامی و اجازه&zwnj;نامه از وزارت دفاع نیاز است. بدین منظور از طرف وزارت دفاع یک نفر استخدام پروژهٔ حفاظت و مرمت قلعه بالاحصار شده و در ورودی محوطه در کنار ایست بازرسی وزارت دفاع مستقر شده و ورود و خروج افراد پروژه را با وزارت دفاع هماهنگ می&zwnj;نماید. تمامی خودروهای پروژه در هر شرایطی، مورد بازرسی و بازدید در دو مرحله قرار می&zwnj;گیرد.</p>
<p>در بالای تپه نیز چند دیده&zwnj;بانی با نیروهای مسلح وزارت دفاع مستقر شده&zwnj;اند. بر روی سطح محوطه نیز تعداد بسیار زیادی بقایای گلوله&zwnj;ٔ مرمی، فشنگ&zwnj;های سالم، مین&zwnj;های عمل نکرده، گلوله توپ و تانک در زیر خاک مخفی است که مأموری از گروه ویژهٔ ارتش به نام عبدالله، هر روز در حال مین&zwnj;یابی و گلوله&zwnj;یابی با دستگاه فلزیاب دستی است و بعد از تشخیص و جمع&zwnj;آوری در یکی از زاغه&zwnj;های ایجاد شده در دامنه تپه، به ارتش تحویل داده می&zwnj;شود. این کار بنا به درخواست من برای بررسی آرکئوژئوفیزیک بود که باید محوطه عاری از هر گونه آلودگی فلزی بر روی سطح یا زیر سطح بود.</p>
<p>دو روز اول حضور در کابل به بررسی دفترچه و دستگاه مغناطیس&zwnj;سنج گذشت و دستگاه آماده برداشت میدانی شد. یک قسمت از محوطه انتخاب و برای تست دستگاه با روش&zwnj;های مختلف شبکه&zwnj;بندی و آماده گردید و با چندین روش برداشت مغناطیسی انجام شد. انجام چندبارهٔ این شبکه، به این دلیل بود تا داده&zwnj;های مغناطیسی برداشت شده را با هم مقایسه کنیم. نتایج بسیار جالب توجه بود و حاکی از پاکسازی مناسب محوطه و وجود آنومالی&zwnj;های مغناطیسی جالب توجه در زیر سطح بود. چند بخش دیگر از محوطه انتخاب و شبکه&zwnj;بندی و با دستگاه مغناطیس&zwnj;سنج فلاکس&zwnj;گیت برداشت صورت گرفت تا نحوهٔ برداشت در جاهای مختلف محوطه نیز امتحان گردد. پس از انجام آزمایشات و تست&zwnj;های مورد نظر، با دکتر آرش بوستانی که مدیر این پروژه نیز هست، به برنامه&zwnj;ریزی گسترده در این محوطه پرداختیم. هر چند که برنامه مدون طولانی مدتی ریخته و قرار به اجرا از تابستان امسال نمودیم و حتی برای محوطه&zwnj;های مختلف دیگری در هرات، بلخ و مزارشریف، بامیان و مس عینک و چندین محوطه باستانی دیگر در افغانستان نیز برنامه&zwnj;ریزی کردیم، ولی در حال حاضر با وجود حملات گسترده طالبان در خاک افغانستان به دلیل خروج نیروهای بین المللی به خصوص امریکا و متحدانش، عملاً انجام این برنامه&zwnj;ها امکان&zwnj;پذیر نخواهد بود.</p>
<p>با توجه به آنکه فعالیت&zwnj;های میدانی ما در محوطه بالاحصار صبح&zwnj;ها انجام می&zwnj;گرفت، پس از صرف ناهار با دوست عزیزم آرش، به بازدید از محوطه&zwnj;ها و مکان&zwnj;های زیبای کابل می&zwnj;پرداختیم. از جمله باغ بابورشاه، چهل&zwnj;ستون، کارخانه اسلحه&zwnj;سازی و سکه&zwnj;سازی و البته اندکی نیز در خیابان&zwnj;های کابل پرسه زدیم که به خاطر مسائل امنیتی اجازه این کار را به صورت گسترده نداشتم.</p>
<p>باغ بابور شاه و چهل ستون توسط خدمات فرهنگی آقاخان در افغانستان مرمت و بازسازی شده و محل بسیار مناسبی در میانه شهرکابل، برای گردشگری خانواده&zwnj;های افغان شده است. این منظره بسیار خوشایند بود که خانواده&zwnj;ها در کمال آرامش و بدور از دغدغهٔ مزاحمت متعصبین طالب یا افراد مزاحم، می&zwnj;توانستند ساعت&zwnj;هایی را، در این فضاهای بسیار سرسبز و آباد که پس از جنگ&zwnj;های فراوان دوباره زنده شده&zwnj;اند، بگذرانند و در امنیت باشند. در ورودی این دو باغ، ایست بازرسی بسیار مفصلی بود و افراد به طور کامل در چند مرحله بازرسی می&zwnj;شدند و به همین خاطر افراد مشکوک اجازه ورود نداشتند و این امر، امنیت مناسبی را برای همه ایجاد می&zwnj;نمود. باغ بابور شاه شبیه باغ شازده ماهان است با همان سبک باغ سازی، همراه با کاخ ملکه و کاروانسرایی در پایین دست که سرسبزی باغ، آن را از شهر جدا ساخته است.</p>
<p>کارخانه اسلحه&zwnj;سازی و بعدها سکه&zwnj;سازی هم که یادگار یکصد سال اخیر در کابل است و امروز متروکه شده، در مرکز شهر کابل، بر کنار مسیر رودخانه خشک و در نزدیکی باغ بابور شاه قرار دارد. امروزه با همت خدمات فرهنگی آقاخان، در حال تبدیل شدن به یک مرکز تجاری، فرهنگی بسیار وسیع است. حدود دو هزار کارگر و تعداد بسیاری کارشناسان و متخصصین رشته&zwnj;های مختلف در حال فعالیت شبانه&zwnj;روزی در این پروژه هستند. قسمت&zwnj;های مختلف بسیاری در این پروژه در نظر گرفته شده است و با طراحی بسیار زیبایی کاربری ساختمان&zwnj;ها تغییر داده شده است. نکته جالب توجه برای من در اینجا، وجود کارگاه&zwnj;های مجهز فراوانی در محل پروژه است که پروژه را بی&zwnj;نیاز از وابستگی به خارج از کارگاه می نماید. از جمله: نجاری، جوشکاری، آهنگری، ورق&zwnj;سازی، آهک&zwnj;پزی و دفاتر طراحی مجهز و ماشین آلات فراوان و هر آنچه که برای یک پروژه لازم است. امیدوارم که با توجه به اوضاع فعلی افغانستان پروژه به انتها برسد، چرا که در مراحل اتمام قرار داشت و با توجه به اوضاع وخیم امروز افغانستان، ممکن است که جنگ آن را تهدید نماید.&nbsp;</p>
<p>از جمله موارد جالب توجه دیگر در کابل، ساخت خانه&zwnj;ها و منازل مسکونی تا نزدیک به قلهٔ کوه بود. با توجه به عدم وجود امنیت در خاک افغانستان در نیم قرن گذشته،&nbsp; ترجیح بیشتر افغان&zwnj;ها زندگی در شهر کابل هم به جهت امنیت و هم به جهت وجود کار و درآمد بهتر است. با توجه به کوهستانی بودن کابل و اینکه کوه&zwnj;های فراوانی در شهر وجود دارد، در قسمت&zwnj;های مختلف شهر تا نزدیکی قله کوه&zwnj;ها خانه&zwnj;سازی صورت گرفته است. اما مشکل بسیار بزرگ عدم امکان خدمات رسانی شهری به این خانه&zwnj;ها است که مشکل فراوانی برای ساکنان آنها ایجاد می&zwnj;کند، ولی چاره&zwnj;ای جز زنده&zwnj;مانی ندارند. امروزه با کمک و یاری خدمات فرهنگی آقاخان، خدماتی برای پله&zwnj;سازی، آب&zwnj;رسانی، بهداشت و مواردی دیگر، برای ساکنان این قسمت&zwnj;ها در حال انجام است.&nbsp;</p>
<p>در طی سفر ورک&zwnj;شاپ و کارگاه علمی یک روزه&zwnj;ای، برای دانشجویان و استادان باستان&zwnj;شناسی دانشگاه کابل و همچنین کارشناسان ریاست باستان&zwnj;شناسی افغانستان در نظر گرفته شده بود. قرار بر آن بود که این کارگاه در دانشکدهٔ علوم اجتماعی دانشگاه کابل یا همان پوهنتون کابل برگزار شود که به دلیل اوج گیری پاندمی کرونا دانشگاه کابل تعطیل شد و با هماهنگی که انجام گردید، کارگاه، در کاخ ملکه باغ بابور شاه برگزار شد. کارگاه در مورد مستندنگاری و بررسی&zwnj;های نوین در باستان&zwnj;شناسی بود. با توجه به وجود دستگاه مغناطیس&zwnj;سنج، کارگاه به صورت تئوری و عملی به مدت ۶ ساعت، با حضور ۷۰ نفر از استادان و دانشجویان باستان&zwnj;شناسی دانشگاه کابل، کارشناسان ریاست باستان&zwnj;شناسی افغانستان، همکاران هیئت باستان&zwnj;شناسی فرانسه در افغانستان و مهندسین و کارشناسان خدمات فرهنگی آقاخان با استقبال مواجه گردید.&nbsp;</p>
<p>متأسفانه به خاطر مسائل امنیتی من اجازه خروج از پایگاه و ارتباط با افراد محلی و بازدید از کوچه&zwnj;ها و خیابان&zwnj;ها را نداشتم. ولی افغان&zwnj;های زن و مردی که در پایگاه مشغول فعالیت بودند، بسیار مودب و مهمان&zwnj;نواز بودند. برای من که در دو دههٔ گذشته بیش از ده سال در خاک سیستان و بلوچستان در محوطه&zwnj;های باستانی چندی فعالیت داشته&zwnj;ام و از نزدیک با مردم سیستانی و بلوچ سرو کار داشتم، سرزمین افغانستان برایم آشنا بود و هر از گاهی فکر می&zwnj;کردم در زابل و گاهی در زاهدان هستم. سنخیت عجیبی بین این دو سرزمین وجود دارد و نشان از همبستگی گذشته نزدیک ما دارد. تمامی مدیران و کارشناسان پایگاه، تحصیل کرده&zwnj;های افغانی هستند که در بهترین دانشگاه&zwnj;های دنیا در اروپا و امریکا تحصیل کرده&zwnj;اند و اکنون برای خدمت به سرزمینشان به کابل بازگشته&zwnj;اند و با اشتیاق فراوان مشغول به فعالیت هستند. همه همکاران من در آنجا به زبان فارسی دری صحبت می&zwnj;کردند که بسیار نزدیک به فارسی ماست و من برای برقراری ارتباط، هیچ مشکلی نداشتم. تمامی مدیران پایگاه نیز به دلیل روابط بین&zwnj;المللی و تحصیل در خارج از افغانستان به زبان انگلیسی مسلط و تعدادی نیز به زبان فرانسه و آلمانی تسلط کامل داشتند.&nbsp;</p>
<p>پس از یک هفته اقامت در شرق ایران فرهنگی، با تجربه&zwnj;های متفاوت در روز شنبه باید کابل را به مقصد تهران ترک می کردم به امید بازگشتی دوباره. آخرین تجربه جالب در این سفر، مسیر فرودگاه بود. به دلیل مسائل فوق امنیتی فرودگاه کابل، ۵ ساعت زودتر از پرواز در ساعت ۶ صبح روز شنبه راهی فرودگاه شدیم. آرش قصد رفتن به هرات و باز کردن لرزه&zwnj;نگارها را داشت و من بازگشت به تهران. حدود یک ساعت در یک صف طولانی با ماشین در نزدیکی فرودگاه ایستادیم تا به نزدیکی ایست بازرسی اول رسیدیم. در اینجا باید از ماشین پیاده می&zwnj;شدیم و تنها ماشین،&nbsp; پس از بازرسی و ما نیز بعد از یک بازرسی بدنی ساده وارد ورودی فرودگاه می&zwnj;شدیم. بازرسی اولیه انجام شد. دوباره سوار ماشین شدیم تا نزدیکی بازرسی بعدی که دوباره باید از ماشین پیاده و بازرسی از ماشین و ما انجام شد این بازرسی دقیق عدم وجود مواد منفجره در ماشین یا وسایل مسافران بود. بازرسی سوم، بازرسی مواد مخدر بود که با سگ های مواد یاب و افراد ویژه انجام می&zwnj;شد. چهارمین بازرسی که نفهمیدم بعد از سه بازرسی چه بود آخرین مرحله بازرسی بود که بعد از آن، ماشین آمد سوار شدیم و به پارکینگ فرودگاه رفتیم. از یک بازرسی کوچک دیگر عبور کردیم و من و آرش به دو سالن پروازهای داخلی و خارجی رفتیم. در راهرو ورودی پروازهای خارجی، نیاز به تست منفی کرونا بود. من دو روز قبل از پرواز آزمایش کرونا و نتیجه تست منفی را با خود داشتم، با نشان دادن کارت تست منفی، اجازه ورود به مسیر بازرسی داده شد و تا رسیدن به سالن انتظار سه مرحله بازرسی دیگر را نیز گذارنیدم. در سالن انتظار در ذهن خود بازگشت به شرق ایران فرهنگی را برنامه&zwnj;ریزی می&zwnj;کردم ولی افسوس!!! که آتش جنگ افروزی و خودخواهی بشر حدی ندارد و چند روز بعد از بازگشت، حملات بی&zwnj;امان طالبان به شهرها و منطق مرزی مختلف خاک افغانستان شدت گرفت و اکنونی که در حال نگارش هستم زرنج زیبا و قندوز و سرپل به دست طالبان افتاده و بسیاری از شهرهای مرزی در مرز پاکستان و ایران و تاجیکستان در کنترل نیروهای طالب است که با انفجار مجسمه&zwnj;های بودا در بامیان ثابت کرده&zwnj;اند که مخالف سرسخت آثار فرهنگی و باستانی سرزمین افغانستان هستند. امیدوارم روزی برسد که بتوان به کمک این آثار، در ایران فرهنگی شتافت.</p>
<p>&nbsp;</p>
<p>&nbsp;</p>