--- 
title: "نقدی بر کتاب باغ های ایران و کوشک های آن نوشتۀ دونالد ویلبر (بخش میدان نقش جهان اصفهان)" 
authors: tahmasbi 
types: blog 
featured: false
slug: UjjYq 
--- 
<p><em>این نوشتار پیش از این، به صورت مقاله در مجلۀ&nbsp;کتاب ماه هنر&nbsp;( شماره ۱۶۸، شهریور ۱۳۹۱) چاپ شده است.</em></p>
<p>&nbsp;</p>
<p><strong>مقدمه:</strong></p>
<p>دونالد نیوتن ویلبر معمار، باستان&zwnj;شناس، مورخ، کارشناس امور آسیا بود. وی همچنین عضو انجمن خاورمیانۀ موسسۀ باستان&zwnj;شناسی آمریکا و فرهنگستان علوم سیاسی آن کشور به شمار می&zwnj;رفت. مهم&zwnj;ترین کتاب&zwnj;های او دربارۀ هنر و معماری ایران&nbsp;باغ های ایران و کوشک های آن&nbsp;(۱۹۶۲)،&nbsp;معماری اسلامی ایران در دورۀ ایلخانان&nbsp;(۱۹۶۹)، و&nbsp;معماری تیموری در ایران و توران&nbsp;(۱۹۸۸) است که آخری را با همکاری لیزا گلمبک نوشته است.</p>
<p>باغ&zwnj;های ایران و کوشک&zwnj;های آن کتابی است در توصیف باغ&zwnj;های مهم نقاط مختلف کشور از دورۀ تیموریان تا پایان قاجاریان. در این مقاله، بخشی را که نویسنده به تشریح میدان نقش جهان پرداخته است، بررسی خواهیم کرد، یعنی از آغاز فصل سوم (شهر سلطنتی اصفهان در دورۀ صفویه) تا آغاز توصیف اراضی سلطنتی اطراف میدان (ص ۸۳ تا ۹۸). به این&zwnj;صورت که نخست، سخن اصلی هر پاراگراف را تشریح، و سپس مجموع پاراگراف&zwnj;هایی را که درباره یک موضوع هستند، نقد می&zwnj;کنیم و در پایان مقاله به جمع&zwnj;بندی می&zwnj;رسیم.</p>
<p>&nbsp;</p>
<p><strong>بررسی متن:</strong></p>
<p>نویسنده سیمای شهر اصفهان و میدان نقش جهان را در هجده پاراگراف توصیف کرده است. اگر بخواهیم آن را بر اساس موضوع تفکیک کنیم، به یازده بخش کلی&zwnj;تر تقسیم می&zwnj;شود که چنین هستند: توصیف وضعیت کلی شهر اصفهان؛ ساخت شهر سلطنتی و باغ&zwnj;ها و بناهای آن؛ مسیر رسیدن به کاخ&zwnj;ها در گذشته و حال؛ میدان شاه و خیابان&zwnj;های متصل به آن؛ فعالیت&zwnj;های چابکسواری و تیراندازی و بازی چوگان در میدان؛ تاریخچه و کالبد مسجد شاه؛ تاریخچۀ سردر بازار و وضعیت بازار و اطراف آن؛ وضعیت قهوه و تنباکو در ایران؛ تاریخچه و کالبد مسجد شیخ لطف&zwnj;الله؛ کارکرد و کالبد کاخ عالی&zwnj;قاپو، و رابطۀ عالی&zwnj;قاپو با اراضی سلطنتی. در ادامه به معرفی و بررسی پاراگراف ها می&zwnj;پردازیم.</p>
<p>پ.۱) در این پاراگراف به سفر شاه عباس در سال ۱۵۹۸م/۱۰۰۷ه.ق از اصفهان به قزوین و تصمیم وی برای تغییر پایتخت اشاره شده است. نویسنده موضوع را به گونه&zwnj;ای توضیح داده که پایتخت&zwnj;شدنِ اصفهان حاصل یک تصمیم لحظه&zwnj;ای بوده است، نه بر اساس تدبیر و تاثیر عوامل مختلف. &laquo;هنگام اقامت در اصفهان ناگهان به خاطرش می&zwnj;رسد که در منطقۀ میان شهر قدیمی و ساحل زاینده&zwnj;رود یک شهر سلطنتی بنیان نهد.&raquo; (ویلبر، ۱۳۸۴، ص۸۳)</p>
<p>پ.۲) در اینجا از توصیفات نویسنده دربارۀ چگونگیِ ساخت ساختمان&zwnj;ها و باغ&zwnj;ها می&zwnj;فهمیم که کاخ &zwnj;ها به فضاهای باز وسیع و خیابان بزرگی مشرف بودند. دیگر اینکه در آنجا بازرگانان نیز به ساخت دکان و کاروانسرا پرداخته بوده&zwnj;اند. در ادامه، وی به توصیفات نسبتاً دقیق شاردن از اصفهان اشاره می&zwnj;کند و نقشه&zwnj;ای نیز از بخش جدید اصفهان بر اساس نوشته&zwnj;های شاردن و دیگر جهانگردان ارائه می&zwnj;دهد.</p>
<p>پ.۳) در این بند، مسیر رسیدن به کاخ&zwnj;های شاهی، در گذشته و امروز، با هم مقایسه و بر انطباق آنها بر یکدیگر تاکید شده است. افزون بر آن، نقل&zwnj;قولی طولانی از سفیر انگلیس در ایران دربارۀ اصفهان و مسیر ورود به آن آورده شده است.</p>
<p>نقد: ویلبر در این سه پارگراف به توصیف کلیت شهر اصفهان در آن دوره پرداخته، اما از شهر قدیم فقط به این نکته اشاره کرده که دارای باغ&zwnj;ها و مزارع وسیعی بوده است و هیچ تصویر ذهنی از عناصر و بافت آن به ما نشان نمی&zwnj;دهد. بخش جدیدتر شهر بهتر توصیف شده و ارائۀ نقشه به معرفی آن کمک شایانی کرده است. همچنین با مطالعۀ بخش چهارباغ در کتاب این تصویر کامل&zwnj;تر می&zwnj;شود.</p>
<p>&nbsp;</p>
<p>پ.۴) از این پاراگراف نویسنده شروع به توصیف میدان می&zwnj;کند. نخست، این نکته را بیان می&zwnj;کند که میدان پیش از این قطعه&zwnj;زمین ناهمواری بوده که فقط در روزهای بازار استفاده می&zwnj;شده است. سپس به شرح ابعاد و مقایسه آن با دیگر میدان&zwnj;های جهان و همچنین وضعیت دکان&zwnj;های درون آن می&zwnj;پردازد.</p>
<p>پ.۵) در این بند نخست، به تغییر عرض و کف خیابان&zwnj;های متصل به میدان در دورۀ معاصر اشاره و سپس در چندین سطر به توصیف روایت&zwnj;گونۀ رویدادهای درون میدان پرداخته وحتی داستانی را نیز نقل کرده است. &laquo;در یک مورد نانوایی را که در موقع کمیابی نان کم&zwnj;فروشی کرده بود به این میدان آوردند. ابتدا آتش بزرگی افروختند و آن را شعله&zwnj;ور ساختند... &raquo; (همان، ص۸۸)</p>
<p>پ.۶) در اینجا دربارۀ عملیات چابکسواری و تیراندازی در مراسمی که شاه و درباریان در آن حضور داشتند، صحبت و توصیفی نیز از زبان یکی از تماشاگران آن آمده است.</p>
<p>پ.۷) به نظر نویسنده بازی چوگان باشکوه&zwnj;ترین بخش این مراسم و خاص مردم ایران بوده است. در ادامه، باز هم نقل قولی در توصیف این رویداد، این بار از مورخی انگلیسی در قرن هفدهم آورده است.</p>
<p>نقد: در این پاراگراف&zwnj;ها ویلبر سعی کرده است شکل کلی و وضعیت میدان و رویدادهای درون آن را، در گذشته و حال، برای ما تصویر کند. وی به ابعاد و شکل و مقایسه آن با میدان های دیگر دنیا، و نیز ساختمان&zwnj;های&nbsp; دوطبقۀ دور آن پرداخته، اما دربارۀ جهت&zwnj;گیری میدان و شکل و نماهای این بناها سخنی به میان نیاورده است، با اینکه اکنون می&zwnj;دانیم ساختمان&zwnj;های دورتادور میدان، در آغاز به این صورت نبوده&zwnj;اند. ارائۀ نقشۀ شهر و تصویر ذهنی از زندگی درون میدان، به درک خواننده از میدان و اطراف آن کمک بسیاری می&zwnj;کند.</p>
<p>پ.۸) در این پاراگراف به سال ساخته&zwnj;شدنِ مسجد شاه به فرمان اکید شاه عباس و سرعت زیاد ساخت آن اشاره و متن کامل کتیبه آن، به زبان عربی، آورده شده است. اشتباهی که نویسنده مرتکب شده این است که مکان قرارگیری مسجد را انتهای شرقی میدان ذکر کرده، در حالی که جای آن در ضلع جنوبی، یا دقیق&zwnj;تر جنوب شرقیِ، میدان است.</p>
<p>پ.۹) ویلبر در اینجا می&zwnj;کوشد تا مسجد و فضاهایش را توصیف کند. او بنا را شامل سردر و مناره&zwnj;هایش، دروازۀ ورودی، حیاط مرکزی و فضاهای دو طبقه اطرافش، تاق بزرگ (ایوان)، و فضای گنبددار می&zwnj;داند که سطوح داخلی آنها پوشیده از کاشی&zwnj;های آبی است. همچنین اعتقاد داشته که به علت سرعت ساخت، پی&zwnj;ریزی آن به خوبی انجام گرفته و این موضوع سبب مرمت آن در دوره&zwnj;های بعد شده است. نکتۀ دیگری که وی بیان کرده این است که میلیون&zwnj;ها کاشی از مسجد ریخته و مرمت شده است، در حالی&zwnj;که با حسابی سرانگشتی این تعداد بسیار دور از واقعیت و اغراق&zwnj;آمیز می نمایاند.</p>
<p>نقد: در توصیف مسجد شاه از بیشترِ فضاهای مهم آن نام برده شده، اما به ایوان&zwnj;ها و گنبد&zwnj;های محور طولی حیاط، شبستان، و حیاط&zwnj;های مجاور هیچ اشاره&zwnj;ای نشده است. همچنین نویسنده به نکات مهمی مانند چرخش مسجد نسبت به میدان و تناسبات و جهت کشیدگی حیاط توجه نکرده است. در این بخش نکات مبهمی نیز دیده می شود، مانند این مورد که گنبدخانه شبستان نامیده شده و مشخص نیست این اشتباهِ نویسنده است یا مترجم. دیگر اینکه نویسنده سبک معماری این بنا را ایرانی می&zwnj;داند. روشن نیست این موضوع را به صورت سطحی مطرح می&zwnj;کند یا با دلیلی محکم.</p>
<p>پ.۱۰) در این بند به تاریخ ساخت ساخت سردر بازار، که در ضلع مقابل مسجد است و همچنین کاشی&zwnj;کاری و نقاشی روی آن اشاره و نام دیگر آن نقاره&zwnj;خانه ذکر شده است، گویا هنگامی که شاه عباس از میدان عبور می&zwnj;کرده در تالار بالای آن سرنا و نقاره نواخته می&zwnj;شده است.</p>
<p>پ.۱۱) نویسنده در اینجا به فضاهای داخل بازار و وضعیت دکان&zwnj;ها و کالاها اشاره کرده و با ذوق و علاقه دربارۀ آنها نظر داده است. &laquo;این بازار هنوز همچون آهن ربایی بازدیدکنندگان از شهر اصفهان را به سوی خود می&zwnj;کشاند.&raquo; (همان، ص90)</p>
<p>پ.۱۲) در این پاراگرافِ بسیار طولانی، ویلبر دربارۀ کاروانسراها و قهوه&zwnj;خانه&zwnj;های اطراف بازار صحبت کرده و نقل قولی از یک جهانگرد انگلیسی آورده است. در ادامه، نویسنده به موضوع قهوه و تنباکو در ایران اشاره می&zwnj;کند و به حاشیه&zwnj;ها و داستان&zwnj;ها و نقل&zwnj;قول&zwnj;های مختلف می&zwnj;پردازد. &laquo;شاه عباس نیز از شیوع این اعتیاد در میان مردم نگران بود و برای برانداختن آن کوشش بیهوده می&zwnj;کرد.&raquo; (همان، ص۹۲)</p>
<p>نقد: از توضیحات نویسنده مشخص می&zwnj;شود که سقف بازار از تاق و تویزه ساخته شده و اطراف آن کاروانسراها و چای&zwnj;خانه&zwnj;هایی بوده و به کوچه&zwnj;های قدیمی راه داشته است، اما چون هیچ نقشه&zwnj;ای ارائه نشده، خواننده نمی&zwnj;تواند وضعیت آن را به خوبی تجسم کند. دیگر اینکه ویلبر در بحث تنباکو و قهوه، زیاد به حاشیه رفته و داستان&zwnj;هایی از مکان&zwnj;های گوناگون مانند قهوه&zwnj;خانه، حرمسرا، اصطبل، و کاخ شاهی بیان کرده است.</p>
<p>پ.۱۳) نویسنده در اینجا سخن خود را از مکان و تاریخ ساخت مسجد شیخ لطف&zwnj;الله آغاز کرده و سپس به توصیف فضاها و تزئینات آن پرداخته که گاهی این توضیحات حالت احساسی نیز به خود گرفته است. &laquo;تاثیر این کار به حدی باشکوه و خیره&zwnj;کننده است که تماشاگر برای چند لحظه وقت و واقعیت و حقیقت را از یاد می&zwnj;برد. &raquo; (همان، ص۹۲)</p>
<p>نقد: از توصیفات ویلبر چنین بر می&zwnj;آید که مسجد یک راهرو و فضایی گنبددار دارد که باز هم به اشتباه آن را شبستان نامیده است، اما از فضای زیرزمین مسجد، چرخش بنا نسبت به میدان، و شکل راهرو هیچ سخنی به میان نیاورده است. نکتۀ دیگر اینکه نویسنده فقط یک پاراگراف را به این مسجد، که از مهم ترین بناهای صفویه است، اختصاص داده است.</p>
<p>پ.۱۴) از این بند به توصیف عمارت عالی&zwnj;قاپو پرداخته می&zwnj;شود. نخست، مکان و کارکرد&zwnj;های آن ذکر شده، سپس دربارۀ تعداد طبقات و فضاها و تزئینات آن صحبت شده است. همچنین نویسنده این بنا را در معماری ایران غیرمعمول دانسته و آن را آسمان&zwnj;خراش نامیده است.</p>
<p>پ.۱۵) در اینجا، ایوان و اجزا و تزئینات و چشم اندازهایش توصیف شده&zwnj;اند، اما یک اشتباه و تناقض درونی نیز در آن دیده می&zwnj;شود، بدین شکل که ایوان یک بار رو باز و بار دیگر سقف&zwnj;دار بیان شده است. &laquo;شاه عباس می&zwnj;توانست از سراپردۀ خود، که در طبقۀ چهارم کاخ قرار داشت، به ایوان رو بازی برود که مشرف به میدان بود. هجده تنه بزرگ درخت، که با باریکه&zwnj;های چوب پوشیده شده&zwnj;اند، سقف این ایوان را نگه داشته&zwnj;اند.&raquo; (همان، ص۹۷) شاید مقصود ویلبر ایوانی بوده که از اطراف باز است.</p>
<p>پ.۱۶) نویسنده در اینجا از مراسم بار عام شاه عباس و پذیرایی از سفیران خارجی در عالی&zwnj;قاپو صحبت کرده و به تفصیل به جزئیات آن پرداخته است.</p>
<p>پ.۱۷) این پاراگراف در ادامۀ پاراگراف پیشین است که باز هم در قالب داستان یکی از این مراسم را شرح داده است.</p>
<p>نقد: عالی&zwnj;قاپو آخرین بنای میدان است که ویلبر درباره آن بحث کرده، به این علت که این ساختمان مدخل باغ&zwnj;ها و اراضی سلطنتی بوده و او پس از آن قصد داشته است که باغ&zwnj;ها و بناهای اطراف و خیابان چهارباغ را توصیف کند. از توضیحاتش چنین می&zwnj;فهمیم که ساختمان دارای شش طبقه بوده و طبقه چهارم آن ایوان ستون&zwnj;داری داشته است. تزئینات آن چوبی و گچی و رنگی و باشکوه بوده&zwnj;اند. در اینجا چون بازهم نقشه&zwnj;ای ارائه نشده است، خواننده نمی&zwnj;تواند تصوری از فضاهای داخل آن داشته باشد. در انتها، نویسنده دو پاراگراف را به توصیف مراسم و جشن&zwnj;ها در این عمارت اختصاص داده که نشان&zwnj;دهندۀ علاقۀ وی به بیان چنین موضوعاتی در این بناهاست.</p>
<p>پ.۱۸) در آخرین پاراگرافی که در این بخش بررسی می&zwnj;شود، دربارۀ ارتباط کاخ عالی&zwnj;قاپو با اراضی سلطنتی صحبت شده است. همچنین نویسنده بر اساس یک تابلوی نقاشی یکی از تالارهایی را که اکنون ویران شده، توصیف کرده است.</p>
<p>نقد: این پاراگراف نقطۀ اتصال توصیف میدان و دیگر باغ&zwnj;ها و اراضی سلطنتی است. ویلبر در اینجا چند بنا را نام برده، اما دربارۀ آنها توضیحی نداده است. البته ناگفته نماند که بنایی به نام تالار طویله را به خوبی از روی اسناد بازنمایی کرده است.</p>
<p>&nbsp;</p>
<p><strong>جمع بندی:</strong></p>
<p>ویلبر در این متن سخن خود را با&nbsp; تصمیم شاه برای تغییر پایتخت از قزوین به اصفهان آغاز کرده و سپس به توصیف شهر اصفهان پرداخته و پس از آن، به میدان نقش جهان رسیده است. این بدان معنی است که نویسنده اعتقاد داشته است پیش از توصیف میدان، در آغاز، باید دربارۀ مقدمه و بستر آن بحث کند. در توصیف میدان، نخست، به عنصر تکراری دورتا دور، سپس عناصر محور طولی، و در آخر به دو بنای محور دیگر اشاره کرده است. آخرین بنایی که دربارۀ آن سخن گفته، عالی&zwnj;قاپو است، چون نویسنده قصد داشته که پس از آن به اراضی سلطنتی اطراف میدان و خیابان چهارباغ بپردازد.</p>
<p>بحث&zwnj;های ویلبر دربارۀ بناها بیشتر جنبۀ توصیفیِ صرف دارد و تحلیل&zwnj;های عمیق در آن کمتر به چشم می&zwnj;خورد. به عبارت دیگر، نقد تفسیری و نقد بر اساس معیارهایی خاص در این نوشته جایگاه چندانی ندارند. دیگر اینکه وی بیشتر با موضع تاریخی و سیاسی به بررسی پدیده&zwnj;ها پرداخته است.</p>
<p>نویسنده کوشیده است که بناها و فضاها را همراه با رویدادهای انسانی آن توصیف کند، اما این توصیفات بیشتر به سوی بیان رخدادهای هیجان&zwnj;انگیز و داستان&zwnj;گونه متمایل شده است تا زندگی واقعی درون فضاها. شاید بتوان این را گفت که ایران و شرق از نظر وی محل اتفاقات و داستان&zwnj;های جذاب و غیرمترقبه بوده است.</p>
<p>مخاطب این متن هم می&zwnj;تواند عام باشد و هم خاص. عام به این علت که متن حاوی نکات فنی و معمارانۀ فراوانی نیست، بنابراین هرکسی به فراخور حال خود از آن بهره می&zwnj;برد. همچنین پژوهشگران تاریخ و معماری می توانند از آن استفاده زیادی کنند زیرا نخستین کتابی است که مطالب و تصاویر باغ&zwnj;های ایران در آن گردآوری شده است، البته برخی اشتباهات درون متن سبب کاهش اعتبار علمی آن شده است.</p>
<p>در پایان باید گفت که این متن نوشته&zwnj;ای است توصیفی از اصفهان و میدان نقش جهان که هر فردی با هر زمینۀ فکری می&zwnj;تواند آن را مطالعه کند. ارائۀ تصاویر، ذکر تاریخ ساخت بناها، و توصیف وقایع سیاسی و اجتماعی از نکات مثبت آن است، اما پرداختن به حاشیه&zwnj;های طولانی، اشتباهات مکرر، ارائه نکردن نقشۀ بناها، و توصیف ناقص آنها از کیفیت آن کاسته است. دیگر اینکه، به نظر می&zwnj;رسد ویلبر نیز مانند بیشترِ محققان غربی،که دربارۀ آسیا سخن گفته&zwnj;اند، نگاهی شرق&zwnj;شناسانه به ایران داشته و به جستجوی داستان&zwnj;های هزار و یک شب در این سرزمین علاقه مند بوده است.</p>
<p>مشخصات کتاب&zwnj;شناسی: ویلبر، دونالد.&nbsp;<em>باغ&zwnj;های ایران و کوشک&zwnj;های آن</em>. ترجمۀ مهین&zwnj;دخت صبا. تهران: علمی و فرهنگی. ۱۳۸۴.</p>