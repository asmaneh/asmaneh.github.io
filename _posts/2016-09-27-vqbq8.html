--- 
title: "شجریان از قبیل همین آینه‌هاست" 
authors: beheshti 
types: blog 
tags: شجریان,محمد‌رضا شجریان,آواز,موسیقی اصیل ایرانی,موسیقی سنتی,موسیقی ایران,محمد بهشتی,آسمانه,مطالعات معماری ایران,فرهنگ,تاریخ فرهنگ,موسیقی 
featured: false
slug: vqbq8 
excerpt: "نخستین باری که به آن پیکرک سفالین مرد آوازه‌خوانِ موزۀ ملی که در کاوش‌های تپه‌‌گیان نهاوند پیدا شده و مربوط به هزارۀ سوم پیش از میلاد مسیح است برخوردم حیرت کردم از اینکه مگر می‌شود این مرد چند هزار سال پیش در حال خواندن آواز بوده باشد! دیری نپایید که باز از خودم پرسیدم اصلاً مگر می‌توانیم روزگاری را تصور کنیم که اهل این سرزمین سوز دلشان را به صدای خوش بیان نکرده باشند." 
--- 
<p style="text-align: justify;"><strong>ما چو ناییم و نوا در ما ز توست/&nbsp;ما چو کوهیم و صدا در ما ز توست</strong></p>
<p style="text-align: justify;">&nbsp;</p>
<p style="text-align: justify;">نخستین باری که به آن پیکرک سفالین مرد آوازه&zwnj;خوانِ موزۀ ملی که در کاوش&zwnj;های تپه&zwnj;&zwnj;گیان نهاوند پیدا شده و مربوط به هزارۀ سوم پیش از میلاد مسیح است برخوردم حیرت کردم از اینکه مگر می&zwnj;شود این مرد چند هزار سال پیش در حال خواندن آواز بوده باشد! دیری نپایید که باز از خودم پرسیدم اصلاً مگر می&zwnj;توانیم روزگاری را تصور کنیم که اهل این سرزمین سوز دلشان را به صدای خوش بیان نکرده باشند. اگر کمتر از یک سده است که می&zwnj;توانیم صداها را ثبت و ضبط کنیم در عوض بسیار بودند آوازهایی که شنیده شدند و ثبت نشدند؛ ولیکن ثبت&zwnj;نشدنشان به معنی زوالشان نیست. صداهای که از سینه&zwnj;ای به سینه&zwnj;ای و از استادی به شاگردی منتقل شد و این گونه پایدار ماند. صلابتی که در این پیکره هست می&zwnj;گوید او خود هم متصل به ریشه&zwnj;هایی چندهزار ساله است. تصور اینکه او استادی بود و به شاگردانی درس آموخته و این تسلسل به امروز رسیده و یکی از ثمره&zwnj;های چشمگیرش استاد محمدرضا شجریان شده است، دشوار نیست. با این تعبیر استاد شجریان زبان حال بسیاری از صداهایی است که آمدند و رفتند و خاموش شدند و آن شعر و کلامی که به آواز می&zwnj;خواند چه از حافظ باشد و چه از مولانا یا گوشه&zwnj;ای از ترانه&zwnj;&zwnj;ای محلی در هر صورت تجدید آشنایی با حکمت&zwnj;های قدماست.</p>
<p style="text-align: justify;">&nbsp;</p>
<p style="text-align: justify;">اما کاری که استاد شجریان با شعر مولانا و سعدی و خیام و .. کرده فراتر از بیان دوبارۀ آن به صدایی خوش است؛ این همچون کاری است که میرعماد با اشعار حافظ کرده است. غزلیات حافظ چون جواهری بوده که قریب به سه سده انتظار دستان هنرمندی را می&zwnj;کشیده که چنانکه شایسته است تراشش دهد. خط میرعماد تلآلو اشعار حافظ را دوچندان کرده است و اصلاً با خط میرعماد است که سخن حافظ شعر مجسم می&zwnj;شود و در ذهن و دل رسول می&zwnj;کند و به یاد می&zwnj;ماند. به همین قیاس هر بار وقتی آواز مثنوی افشاری (این دهان بستی دهانی باز شد/ کو خورنده لقمه&zwnj;های راز شد) را با صدای شجریان می&zwnj;شونم، به این فکر می&zwnj;کنم که این شعر را باید همین&zwnj;طور خواند. پنداری مولانا این شعر را با همین وزن و آهنگ سروده است. ساده بگویم وقتی این آواز را می&zwnj;شنوم از حنجرۀ ایشان صدای زمزمه&zwnj;های مولانا به گوشم می&zwnj;رسد؛ آبی را که او روان ساخت از دست شجریان می&zwnj;نوشم، گویی او نی&zwnj;ٰای است که بر دهان مولانا قرار گرفته او خودش نایی است که نوایش نه از خودش که از &laquo;اوست&raquo;؛ برایم مسجل می&zwnj;شود که تأثیر این نوا نه از صدای خوش شجریان است و نه حتی از قدرت بیان مولانا، بلکه این صدا و این بیان &laquo;آوای دوست&raquo; به گوشم می&zwnj;رسد.</p>
<p style="text-align: justify;">&nbsp;</p>
<p style="text-align: justify;">مولانا در مثنوی تعبیر زیبایی دارد؛ او سرودن مثنوی را همچون ساختن جویی می&zwnj;داند که قرار است آبش تا قرن&zwnj;ها آیندگان را مستفیض کند. بی&zwnj;شک جویی که مولانا و خیام و حافظ و سعدی و بزرگان دیگری چون ایشان سده&zwnj;ها پیش ساخته بودند نیاز به میراب&zwnj;هایی داشته؛ کسانی که در این مدت طولانی هر دم راه آب را هموار کنند، سنگ&zwnj;ها و موانع را از مسیرش بردارند تا چیزی سد راهش نشود و هر چه زلال&zwnj;تر و بهتر به آیندگان برسد و گوارای وجودشان شود. یکی از بهترین میراب&zwnj;های این جوی استاد شجریان است. حتماً بزرگان فرهنگ ما از آن جهتی که شجریان باعث انس و تجدید آشنایی امروزیان با آثارشان شده از او خوشنودند. هر قدر که بُعد و فاصلۀ زمانی میان ما و قدما هست در صدای شجریان برداشته می&zwnj;شود و او می&zwnj;شود سطح تماس ما با آن گفته&zwnj;&zwnj;ها و اندیشه&zwnj;ها. می&zwnj;شود آن میوۀ خو&zwnj;ش&zwnj;عطر و رنگی که ما را از سلامتی و زایایی درخت فرهنگمان مطمئن می&zwnj;کند. از نخستین کارهای استاد شجریان تا به امروز همۀ کارهایی که از ایشان شنیده&zwnj;ایم درخشان بوده، یعنی ایشان کار متوسط ندارد. به همین سبب هیچ تعریفی از ایشان اغراق نیست. سخن گفتم دربارۀ ایشان خواه&zwnj;ناخواه توصیفی شاعرانه می&zwnj;شود، پس همان بهتر که شاعران راجع به ایشان سخن بگویند. ضمن اینکه تعریف از شخصیت شجریان مثل این است که صدای خوش نی را به مجرایی چوبین نسبت دهیم و از یاد ببریم که اصل این نوای زیبا از کجاست. اگر تعریفی از ایشان می&zwnj;کنیم من&zwnj;باب تهی شدن او از خودش است؛ چیزی که سبب شده احوالاتی در او حلول کند و او محمل بیان چیزهایی باشد که شوری در ما می&zwnj;انگیزد و حالی در ما پدید می&zwnj;آورد. لازم نیست خیلی با او صمیمی باشیم تا بفهمیم برای تجدید و به بیان&zwnj; آوردن این معانی لاجرم به مقام &laquo;بی&zwnj;خویشی&raquo; رسید و این صفت مخصوص آینه است؛ آینه از فرط بی&zwnj;خویشی است که به جای خود، نقش&zwnj;های دیگر را نشان می&zwnj;دهد و در آن ظرفیتی پدید می&zwnj;آید برای انعکاس حقایق. ما در تجربۀ تاریخی شاهدیم که جاها و کسان و چیزها و رویدادهایی تبدیل می&zwnj;شوند به آینه&zwnj;هایی تمام&zwnj;قد پیش&zwnj;روی فرهنگ ایرانی؛ از این دست است میدان نقش جهان، شاهنامۀ فردوسی، دیون حافظ و ... . شاید نسل&zwnj;ها زمان نیاز باشد که حافظ و فردوسی&zwnj;ای بزاید و نقش جهانی طرح انداخته شود ولی این آینه&zwnj;های&zwnj;کم&zwnj;تعداد تبدیل می&zwnj;شود به مهم&zwnj;ترین نمایندگان فرهنگ برای همیشه؛ استاد محمدرضا شجریان از قبیل همین آینه&zwnj;هاست که در دورۀ معاصر ورای موسیقی ایرانی به بهترین وجه فرهنگ ایرانی را نمایندگی کرده است. برایشان آرزوی سلامتی می&zwnj;کنم.</p>
<p style="text-align: justify;">&nbsp;</p>
<p style="text-align: justify;">روزنامۀ شرق. اول مهر ۱۳۹۵</p>