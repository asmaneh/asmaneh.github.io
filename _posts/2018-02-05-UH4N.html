--- 
title: "خانۀ کعبه در کشف‌الاسرارِ میبدی" 
authors: arefi 
types: blog 
featured: false
slug: UH4N 
--- 
<p>و گفته&zwnj;اند اوّل خانه که درین جهان بنا نهادند خانۀ کعبه است، و در ماهِ ذی&zwnj;الحجه بنا نهادند، و مناسک از جبرئیل هم در این ماه آموختند، و باز خواندنِ ابراهیم حاج را از اصلابِ پدران هم در این ماه بود. و در قصه بیارند که آن بنا و هیأت که ابراهیم ساخت فراخ&zwnj;تر از آن بود که امروز است؛ که شادروان و حِجر در خانه بود و دو در داشت: یک در از سوی شرق و دیگر در از سوی غرب. پس به روزگار باد آن را می&zwnj;زد و آفتاب آن را می&zwnj;سوخت و سنگ از آن می&zwnj;ریخت، تا زمان جُرهُم. جرهم آن را باز گرفتند و نو بنا ساختند و عمارت کردند، هم بر اساس و هیأتِ بنای ابراهیم. و هم چنان می&zwnj;بود تا زمانِ عَمالقه. مَلِکِ ایشان باز آن را نو کرد، و تُبَّع آن را باز عمارت کرد، و پرده پوشانید. پس به روزگارِ دراز باد آن را می&zwnj;زد و آفتاب آن را می&zwnj;سوخت، تا زمان قریش. قریش چون دیدند شرفِ خویش ور سرِ همۀ عالم و عزِّ خویش به سبب آن خانه، و خانه از کهنگی می&zwnj;ریخت، مشاورت کردند عمارت آن را و باز نو کردنِ آن را. قومی صواب دیدند و قومی از آن می&zwnj;ترسیدند و احتراز می&zwnj;کردند. بیست&zwnj;و&zwnj;پنج سال درین مدت مشاورت و قصد شد، تا مصطفی علیه&zwnj;السلام بیست&zwnj;و&zwnj;پنج ساله گشت. آخر اتفاق افتاد میان ایشان تا خانه باز کردند و به چوب حاجت افتاد کارِ آن را. کشتیِ جهودی بازرگان بشکست در دریای جده. چوبِ آن از آن جهود خواستند. چوب کوتاه بود خانه را تنگ کردند. حِجر و شادروان بیرون اوگندند و خانه با یک در آوردند؛ به&zwnj;ناز داشتن را، تا گذرگاه نباشد در آن. و دروبند ساختند تا آن را در گذارند که خود خواهند. چون به رکن رسید خلاف افتاد میان ایشان که حَجَرِ اسوَد که بر جای نهد؟ هر قبیله می&zwnj;گفت &laquo;ما بنهیم&raquo;، و به آن سبب جنگی بر ساختند و شمشیرها کشیدند. آخر میانِ ایشان وفاق افتاد بر آنکه اول کسی که از درِ مسجد در آید سنگ او بر آنجا نهد. بنگرستند. اول کسی که درآمد مصطفی بود. گفتند &laquo;محمد الامین آمد&raquo;. وی ردا فرو کرد و حَجَر بر میانِ ردا نهاد و از هر قبیله مردی را گفت که ازین ردا کرانه گیر. برداشتند و می&zwnj;بردند تا آنجا که اکنون است. پس مصطفی صلی الله علیه و آله و سلّم دست فرا کرد و حَجَر را برگرفت و بر جای نهاد، بر کرامتِ خویش و رضای قریش. هم&zwnj;چنان می&zwnj;بود بر آن بنا تا به روزگارِ عبدالله بن الزبیر بن العوام. عبدالله آن را باز کرد و نو بنا کرد بر رسم و بنای ابراهیم علیه&zwnj;السلام فراخ و بلند و به دو در. تا روزگارِ عبدالملکِ مروان، حجاجِ یوسف آن را باز کرد و با رسم و بنای قریش بُرد، به یک در. و شادروان [و] حِجر بیرون اوگند. و آنچه از خانه به سر آمد در زیرِ خانه کرد، و آن را بالا داد.</p>
<p>&nbsp;</p>
<p>اکنون بر آن بناست. و عباسیان قصد کردند که آن را باز کنند و نو کنند. علما گفتند &laquo;صواب نیست؛ که پس هر که آید آن را می &zwnj;باز کند و می &zwnj;فرا کند&raquo;. دست از آن بازداشتند.</p>
<p>&nbsp;</p>
<p>*رشیدالدین میبدی،&nbsp;کشف&zwnj;الاسرار و عدة الابرار، تهران: امیرکبیر، ۱۳۷۱، ج۱، ص۳۶۲- ۳۶۳</p>