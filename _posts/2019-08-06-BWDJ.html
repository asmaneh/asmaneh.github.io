--- 
title: "شیکاگو و تجربه فضایی در حال حرکت" 
authors: fathi 
types: blog 
featured: false
slug: BWDJ 
--- 
<p>بحث و گفتگو درباب نژاد و تجربه فضایی زندگی در شهرهای مدرن موضوعی قابل توجه در کلاس&zwnj;های درس تاریخ معماری امریکاست. حساسیت به این موضوع آنقدر هست که حداقل جامعه فرهیخته و تحصیل کرده دانشگاهی به عواقب تبعیض نژادی و تأثیر آن بر زندگی شهری واقف شوند. و مسلماً برای دانشجویانی که از به اصطلاح جهان سوم وارد این مباحث می&zwnj;شوند موضوع به آسانی مواجه با یک گفتگوی علمی ختم نمی&zwnj;شود. مطالعه شهرهای استعماری بخشی از این گفتمان علمی را به خود اختصاص می&zwnj;دهد و در این میان شهر بر مبنای سیاست&zwnj;های استعماری و نژادی به دو بخش کاملا مجزا تقسیم می&zwnj;شود: شهر استعمارگران و شهر استعمارشدگان. گرچه در نگاه نخست این خط کشی&zwnj;های مکانی غیر قابل تصور باشند، مطالعاتی که در حوزه تجربه فضایی این شهرها صورت گرفته این تبعیض را تا حدودی تأیید می&zwnj;کنند. با وجود اینکه بسیاری از محققان حوزه تاریخ شهر خلل&zwnj;پذیری و منعطف بودن این مرزها را در شهرهای مختلف نشان داده&zwnj;اند، هنوز به طور گسترده&zwnj;ای تنش بر سر اختلافات نژادی و طبقاتی و حق بر شهر در زندگی قشر کارگر و متوسط جامعه قابل مشاهده است. اما آنچه بیش از این شهرها که توسط قدرتی خارجی تحت کنترل و مدیریت قرار گرفته&zwnj;اند نظر مرا به خود جلب کرده وجود الگوی مشابه در شهری مثل شیکاگو است.&nbsp;</p>
<p>در شهری با برج&zwnj;های سربه&zwnj;فلک&zwnj;کشیده که افتخار معماری مدرن و اقتصاد سرمایه&zwnj;داری امریکاست، محلات شهر براساس آمار جرم&zwnj;خیزی و امنیت طبقه&zwnj;بندی شده&zwnj;اند و هر محله&zwnj;ای ساکنان به خصوص خود را دارد. اینکه در کدام منطقه از شهر ساکن هستی بدون شرح مشخص&zwnj;کننده بسیاری از خصوصیات زندگی فردی و اجتماعی و اقتصادی تو است. در این شهری که در تور روی رودخانه، راهنمای تور به طراحی دقیق شهر و خیابان&zwnj;های راست&zwnj;گوشه و تقاطع&zwnj;های منظم و مختصات&zwnj;داشتن هر نقطه از شهر از نقطه صفر مرکز شهر می&zwnj;بالد، هر شهروند دارای مختصاتی است بسته به مکان زندگیش و صد البته بر اساس نژادش (گرچه شاید بشود در چنین شهری ثروت و نژاد را با هم مبادله کرد!).</p>
<p>گذشته از محلات شهر و معماری خانه&zwnj;ها که فقر و اعتیاد و زوال را بر مبنای نژاد تداعی می&zwnj;کنند، قطارهای متصل&zwnj;کننده این محلات نیز روایتی فضایی از این تبعیض&zwnj;ها و مرزبندی&zwnj;هاست. برای مثال قطاری که شمال شیکاگو را به جنوب وصل می&zwnj;کند به طور عجیبی نماینده این اختلاف است. فرض کنید مانند من که هنوز کاملا به سیاست&zwnj;های زندگی در شیکاگو آشنا نیست در ساعات نزدیک غروب در واگن آخر قطار از جنوب به شمال در حال حرکت هستید. در ایستگاه گارفیلد که ایستگاه یکی از پارک&zwnj;های جنوبی در حوالی دانشگاه شیکاگو است گروهی سوار می&zwnj;شوند. گروهی از نوجوانان ۱۳ و ۱۴ ساله که در حال فروش یا خرید مواد هستند و بوی تند پات که با این ایستگاه گره خورده همه فضا را پر می&zwnj;کند. جو واگن برای من بسیار نا امن و ناراحت است در حالی که در واقعیت کسی به کار شما کاری ندارد. ناگهان بعد از چندین ایستگاه در حوالی مرکز شهر به یکباره واگن خالی از جمعیت می&zwnj;شود و اینبار مسافرانی که خود را نژاد برتر می&zwnj;دانند واگن را در اختیار می&zwnj;گیرند: یکی پیتزا در دست راهی خانه است، دیگری در حال خواندن کتاب است و مسافر دیگر در حال گوش کردن به پادکست مورد علاقه&zwnj;اش. واگن پر است از امنیت و آرامش و نظم (تصویری از یک جامعه ایده آل!!). این اختلاف به ظاهر اغراق شده واقعیتی است که هر روز چندین بار در این مسیر ظاهر می&zwnj;شود. گرچه موقتی و گذراست اما حکایت از شکاف فضایی و طبقاتی عمیقی است که حتی در این واگن های در حال حرکت حاکم روابط فضایی و اجتماعی ساکنان این شهر است. این واگن&zwnj;ها روزی چندین بار شاهد این جایگزینی&zwnj;ها هستند و هربار تصویر برساخته از این دو نژاد در ذهن مردمان این شهر دایمی&zwnj;تر و پررنگ&zwnj;تر می&zwnj;شود. تصویری که بی&zwnj;گمان تصور مرا از این شهر به عنوان یک غریبه شکل داده بود. گرچه همانطور که در ابتدا اشاره کردم این مرزهای فضایی مدام در حال جا به جا شدن و تغییر هستند و این صحنه&zwnj;ای که توصیف کردم تنها یک پرده از این بازی پیچیده فضایی و اجتماعی است، اما پرسشی که باید از خودم می&zwnj;کردم این بود که علت ساخته&zwnj;شدن چنین تصویری (representation) از این دو گروه در ذهن من چه بوده و کدام گروه از این دو، در طول تاریخ، نمایندهٔ اصلی برای برساختن چنین تصویری بوده است.&nbsp;</p>
<p>اما برای کسی که علاقه&zwnj;مند به ارتباطات فضایی و اجتماعی در فضاهای شهری است، آنچه برای من جالب بود نقشی بود که واگن قطار به مثابه فضایی برای تقابل این دو گروه بازی می&zwnj;کرد: فضایی خدماتی تعبیه شده در زیرساخت&zwnj;های شهری که در نگاه اول فضایی کاملا خنثی به دور از هر نوع پیش&zwnj;داوری&zwnj;های اجتماعی به نظر می&zwnj;رسد. تأسیس این سیستم قطار شهری به اواخر قرن نوزدهم بر&zwnj;می&zwnj;گردد زمانی که شیکاگو در اوج توسعه ساخت و سازهای شهری به سر می&zwnj;برد. اما آنچه امروز پس از حدود ۱۳۰ سال به این واگن&zwnj;های آهنی قدیمی هویت فضایی می&zwnj;بخشد همین رابطه فضایی میان قشرهای مختلف ساکن در این شهر مدرن است. شهری مملو از مظاهر معماری و شهری دنیای مدرن با تمام تناقضات نهانی و آشکارش.&nbsp;&nbsp;</p>