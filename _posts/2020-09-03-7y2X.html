--- 
title: "مقامِ ساختن و مقام خواندن" 
authors: qayyoomi 
types: blog 
featured: false
slug: 7y2X 
--- 
<div>
<div>
<p>کوزه&zwnj;گری را تصور کنید که آسوده در کارگاه کوزه&zwnj;گری&zwnj;اش به کار مشغول است؛ بی&zwnj;آنکه به عوامل مؤثر در مسیر یا در نتیجۀ کار خود اعتنایی داشته باشد. کوزه&zwnj;ای که او می&zwnj;سازد از سلیقۀ او، از پسند مردم و بازار، از ذوق و خواست سفارش&zwnj;دهنده، از ویژگی&zwnj;های روانی او، از جنس خاک، چرخ کوزه&zwnj;گری، فناوری موجود، و بسیاری عوامل مادی و معنوی دیگر متأثر است. تأثیر این عوامل به توجه او به این عوامل وابسته نیست؛ چه او به آن عوامل توجه داشته باشد و چه نداشته باشد، آن عوامل، هرکدام به&zwnj;اندازه&zwnj;ای، در کار او اثر می&zwnj;کنند. حال تصور کنید که آن کوزه&zwnj;گر با نظریه&zwnj;های هنر آشنا باشد و اعتقاد داشته باشد که هیچ چیزی در هنر، از جمله در هنر کوزه&zwnj;گری، مهم&zwnj;تر از فرم اثر نیست. او همۀ همت خود را صرف فرم کوزه می&zwnj;کند. با این حال، همچنان عوامل دیگر در کار او تأثیر دارند. جهان یکسره تابع اندیشه&zwnj;های کوزه&zwnj;گر، یا هر هنرمند و صنعتگر دیگر، نیست.</p>
<p>ما، در مقام شناسنده و فهمندۀ اثر هنری، دیدگاهی به جهان اختیار می&zwnj;کنیم و از آن دیدگاه به جهان می&zwnj;نگریم. دیدگاه پنجره&zwnj;ای است که چیزهایی از جهان را پیش روی ما می&zwnj;گذارد و چیزهایی را پنهان می&zwnj;دارد. بنا بر دیدگاهمان، از میانِ صدها عامل مؤثر در کار هنر و اثر هنری، برخی را برمی&zwnj;کشیم و مهم&zwnj;تر می&zwnj;شماریم و برخی را کم&zwnj;اهمیت و فرعی می&zwnj;انگاریم. می&zwnj;توانیم دیدگاهمان را عوض کنیم، از پنجره&zwnj;ای دیگر به اثر هنری بنگریم، و این بار عواملی دیگر را اصل بشماریم. همۀ اینها فارغ از این است که خود هنرمند دارای چه دیدگاهی بوده باشد یا در واقع امر، چه عواملی مهم&zwnj;تر و چه عواملی کم&zwnj;اهمیت بوده باشد.</p>
<p>هنرمند، آگاهانه یا ناآگاهانه، دیدگاهی دارد و البته این دیدگاهْ خود در زمرۀ صدها عامل مؤثر در کار اوست؛ اما این دیدگاه چیزی را بر ناقد آن اثر تحمیل نمی&zwnj;کند. دیدگاهی که هنرمند دارد در موقعیتِ ساختن، در &laquo;مقامِ ساختن&raquo;، است و دیدگاه ناقد و مورخ هنر در &laquo;مقامِ خواندن&raquo;. در خصوص فرمالیسم نیز چنین است. ممکن است معمار معیّنی در کار طراحی معماری&zwnj;اش فرمالیست باشد؛ ولی ما، در مقام ناقد یا مورخ اثر او، فرمالیست باشیم یا نباشیم. این که معمارْ خودْ کدام&zwnj;یک از عوامل مؤثر در طراحی را اصل می&zwnj;گیرد و کدام را فرع لازم نمی&zwnj;آورد که از دیدگاهی که ما آن را اختیار می&zwnj;کنیم نیز همان چیزی اصل باشد که او اصل شمرده است.</p>
<p>در بررسی هر نظام اندیشه یا دیدگاهی در تاریخ معماری، باید بین این دو مقام فرق گذاشت. در بررسی فرمالیسم در معماری نیز، باید بین فرمالیسم در مقام مکتب یا گرایشی در بین معماران برای پدید آوردن اثر معماری، با فرمالیسم به منزلۀ دیدگاهی برای نظر کردن به معماری، فهم معماری، و نقد آن تفاوت قایل شد و این دو را از هم بازشناخت.<br />برگرفته از&nbsp;کتاب در دست &zwnj;انتشارِ مهرداد قیومی و مونا بلوری، خوانش اثر معماری: نظریۀ فرمالیسم ژرف، فصل ۱.</p>
<p>&nbsp;</p>
</div>
</div>