--- 
title: "در بابِ جهانِ سعدی، علیه الرّحمة" 
authors: h.pishvaie 
types: blog 
tags: سعدی 
featured: false
slug: sFQv 
--- 
<p>۱. در آثارِ سعدی، خصوصا در گلستان و بوستان، رگه&zwnj;ای است خاصِ او که در سخنِ دیگر بزرگان ادبِ فارسی، تا آنجا که من می&zwnj;دانم، یا نیست و یا اگر هست به این کمّ و کیف نیست.<br />۲. در شعر خیام، نحوی از هیچ&zwnj;انگاری است که به دعوتی برای خوش&zwnj;باشی منتهی می&zwnj;شود. دنیا هیچ است، پس باید دم را غنیمت شمرد و در هر لحظه خوش بود. در نزد مولانا و عطار نیز رگه&zwnj;ای از بی&zwnj;اعتنایی به دنیا هست؛ منتها به نفع عالم دیگر و چشم بستن از این جهان. این جهان هیچ است؛ چون سایۀ عالم دیگر است. اصلْ عالمِ دیگر است؛ پس باید مدام در پیِ یافتنِ راهی برای گذار از این عالم به عالمِ دیگر بود.<br />۳. اما به جای اینها، سعدی بر ناپایداریِ جهان تکیه می&zwnj;کند. در جهانِ او، هیچ چیز بر دوام نیست و همه چیز گذراست. چنین دعوتی در نفس خود ارزشمند است؛ نه از آن رو که مقدمه&zwnj;ای برای خوش&zwnj;باشیِ این&zwnj;جهانی است، و نیز نه از آن رو که این عالمِ فانی در برابر آن عالمِ باقی هیچ است ــ که هر دو موجّه است. این نحوی از هستی&zwnj;شناسی، و نیز معرفت&zwnj;شناسی، است که به نحوی خاص از اخلاق منتج می&zwnj;شود.<br />۴. وقتی دنیا گذراست، پس چه جای آزردنِ خلق در این جهانِ گذرا؟ چنین نگاهی به زندگی و جهان، به مثابۀ موقفی ناپایدار، در دلِ آدمی نوعی شفقت پدید می&zwnj;آورد که خاصِ سعدی و جهانِ اوست. از این منظر، نه فقط نباید دیگری را آزرد، که تا می&zwnj;توان باید خوب بود و خوب ماند و خوبی کرد. این شکل خاصِ خوبی ــ که به گمانم جان و جوهرِ دعوتِ سعدی است ــ چیزی به غایت این&zwnj;جهانی و خالص است. دعوتِ سعدی به چنین اخلاقیْ دعوت از ورای این عالم نیست، بلکه از افقِ همین عالم است. دعوت به نیازردن خلق و مردم&zwnj;داری و نیکی در حق آدمیان نه فقط به سببِ وظیفه&zwnj;ای است که آدمی در برابر خداوند دارد؛ بلکه همچنین از آن روست که در این جهانِ ناپایدار، خانۀ خُرد و کلان بر آب است. این سرّی است که دریافتنش با فاصله گرفتن از مناسباتِ زندگیِ روزمره و اختیار کردن منظری کلان میسّر می&zwnj;شود.<br />۵. چنین دعوتی در روزگار ما کیمیاست. در گذشته، حتی گذشتۀ نه چندان دور، همیشه بودند کسانی که این سرّ را می&zwnj;دانستند؛ اما انگار امروز دانندگانِ این سر به غایت اندک&zwnj;اند. اینها البته تحسّری برای آن گذشتۀ خوبِ از دست رفته نیست؛ بلکه تلاشی است برای به یاد آوردنِ دعوتِ سعدی و جهانِ او، علیه الرّحمة.</p>