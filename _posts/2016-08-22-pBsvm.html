--- 
title: "گنبد (۴)" 
authors: m.najafi 
types: blog 
featured: false
featureImg: "/assets/img/posts/pBsvm.jfif" 
slug: pBsvm 
gallery: 
- image_path: "/assets/img/posts/pBsvm.jfif" 
  title: "گنبد (۴)" 
 
--- 
<div>
<div>
<p>در اوایل بهار تغییراتی حاصل شد. سه رویدادِ مستقل طی ده روزِ سرنوشت&zwnj;ساز رخ داد: گنبدسازان مادۀ ارزان&zwnj;تر و مقاوم&zwnj;تری به نام &laquo;اِسپِلِندی&zwnj;مَگس&raquo; یافتند که هزینۀ گنبد را به نصف کاهش می&zwnj;داد؛ هشدار آلودگی هوا یک هفتۀ تمام طول کشید و گنبد، به مثابۀ محیطی پاک، دوباره جلب توجه کرد؛ چندین مورد آدم&zwnj;ربایی در شهرک&zwnj;های کنتیکت، ماساچوست، و ورمونت رخ داد و محبوبیت گنبد، به مثابۀ پناهگاهی امن، به&zwnj;یکباره افزایش یافت. از این پس، گنبدها در محلات نه&zwnj;چندان ثروتمند نیز ظاهر شدند. جمعیت زیادی جمع می&zwnj;شدند تا ردیف&zwnj;های عظیم گنبد اسپلندی&zwnj;مگس را که با جرثقیل&zwnj;های غول&zwnj;پیکر در محل مستقر می&zwnj;شد، تماشا کنند. روزنامه&zwnj;ها و مجله&zwnj;های هفتگی به دقت این پدیدۀ نوظهورِ طبقۀ متوسط را زیر نظر داشتند. برخی از روزنامه&zwnj;نگاران تأثیر این پدیده را با مال&zwnj;[1] مقایسه می&zwnj;کردند که اجزای جدا از هم را زیر یک سقف گرد می&zwnj;آورد. برخی دیگرْ این گرایش را هم مصداقی دیگر از تمایلِ مخرب امریکاییان به حومه&zwnj;نشینی می&zwnj;دانستند: اشتیاق به فاصله گرفتن، برخورداری از محوطۀ خصوصی، و انزوایی پرهزینه.</p>
<p>وقتی گنبدها کم&zwnj;کم رواج یافت، گنبدسازان در رقابت با یکدیگر نسخه&zwnj;های ارزان&zwnj;تری تهیه کردند که از ترکیبی از مصالحِ پیشرفته تشکیل می&zwnj;شد و با نام&zwnj;هایی متفاوت (ویتری&zwnj;لون، سلی&zwnj;پلگس، اَمفی&zwnj;پِرم، و کلوزوتِرم) به بازار می&zwnj;آمد و غالباً ویژگی&zwnj;هایی جذاب و تازه داشت. یکی به سیستم گرمایشی برای زمستان مجهز بود و دیگری به صفحاتی جمع&zwnj;شو برای مهار یخبندان و رطوبت. نسخۀ پرآوازۀ دیگری هم که درس&zwnj;خوانده&zwnj;ها طرفدارش بودند، به آسمانِ شبی مصنوعی&zwnj; مجهز بود که صور فلکی، سیاره&zwnj;ها، و دیگر اجرام سماوی در آن، در طول و عرض جغرافیایی واقعی نسبت به هم، تعبیه شده بودند و به آهستگی در زیر پوستۀ درونی گنبد حرکت می&zwnj;کردند. آنها از نمونه&zwnj;های واقعی&zwnj;شان در آسمان بسیار واضح&zwnj;تر و دیدنی&zwnj;تر بودند.</p>
<p>این روند با سرعت هرچه تمام&zwnj;تر به پیش می&zwnj;رفت و انبوهی از گنبدها را در سطح شهر می&zwnj;پراکند و چهرۀ متفاوتی به شهر می&zwnj;داد؛ ولی کم&zwnj;کم به رویدادی معمولی بدل می&zwnj;شد که دیگر تعجب ناظران را برنمی&zwnj;انگیخت. وقتی به نظر رسید که بازارِ خانه&zwnj;های گنبدی اشباع شده، پیمانکاری تصمیم گرفت چندین بلوک از خانه&zwnj;های تازه&zwnj;ساز را، در زمینی به مساحت تقریبی پنج هکتار، زیر یک گنبد محصور کند. در این مورد، گنبدِ وسیعِ اسپلندی&zwnj;مگس فقط بر فراز یک مِلک افراشته نشد. این گنبد بر فراز پارک کوچکی مجهز به تاب و سرسره، استخر شنای عمومی، پهنه&zwnj;ای از جنگل راش و بلوط، و نُه خیابان که به تازگی سنگفرش شده بود، افراشته شد. دو هفته بعد، در شهرِ مجاور، مردم یک مجموعۀ مسکونی متفق&zwnj;القول خواهان افراشتن گنبد بر فراز مجموعه شدند. با رواج مُدِ گنبدسازی، دغدغۀ تازه&zwnj;ای مطرح شد؛ شهروندان در مراسم عمومی و مجامع تالار شهر دربارۀ راهکارهایی گفتگو می&zwnj;کردند که بتوان از طریق آنها مناطق تجاری و عرصه&zwnj;های عمومی را، با حفظ دسترس به محیط&zwnj;های مسکونی، در داخل گنبد محصور کرد.</p>
<p>بحث&zwnj;ها دربارۀ گسترش محوطۀ محاط در زیر گنبد در جریان بود که نخستین شهر به انحصار کامل در داخل گنبد رأی داد؛ انحصار در گنبدی وسیع که در آن زمان نماد افتخارآمیز مهندسی پیشرفتۀ هزارۀ جدید بود [ادامه دارد ...]</p>
<p dir="ltr">[1] mall</p>
<p>&nbsp;</p>
</div>
</div>