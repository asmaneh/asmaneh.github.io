--- 
title: "کنش های کارناوالی و فضای مردم‌وار" 
authors: vahdat 
types: blog 
featured: false
slug: jPxmP 
--- 
<p>این که شهرسازی با امر سیاسی عجین است، آن قدر بدیهی است که لازم نباشد برایش شاهد آورد؛ گویی پولیتیک (سیاست) اساسا با پولیس (شهر) همزاد است. عجین بودن برنامه&zwnj;ریزی شهری با سیاست صرفا یک عبارت توصیفی نیست، بلکه گزاره&zwnj;ای تجویزی نیز هست. با فروکاستن نقش برنامه&zwnj;ریز به سطحی فن شناختی، تصمیمات کلان سیاسی-اجتماعی سپرده می&zwnj;شود به &laquo;منطق&raquo; بازار و آن&zwnj;چه می&zwnj;ماند جز حل و فصل حسابدارانه امور روزمره نخواهد بود. برنامه&zwnj;ریزی اما با انفعال و روزمرگی ناسازگار است: چراکه نگاهش یوتوپیک است، چون چشم&zwnj;انداز می&zwnj;آفریند. در این لف و نشر، شهر متناظر حوزه عمومی است و شهرساز یک کنشگر سیاسی.&nbsp;</p>
<p>به این ترتیب فضا نیز دیگر محدوده فیزیکی خنثی میان توده&zwnj;ها نیست. محصول تجربه و برهمکنش انسانی است و نمی&zwnj;تواند غیرسیاسی باشد: &laquo;با فرافکندن تاکید از وجه مادی فضا&raquo; لوفبور معتقد است &laquo;کاربران فضا نقشی تعیین کننده در معنای فضا یافتند. دیگر فضا در انحصار تنگ معماران باقی نماند و بدل به موضوعی جذاب برای جامعه&zwnj;شناسان، انسان&zwnj;شناسان، جفرافی&zwnj;دانان، و فلاسفه شد&raquo;.&nbsp;به باور وی کنش اجتماعی و فضا دو مقوله همزاد و همزمان&zwnj;اند. بدین&zwnj;ترتیب انسان&zwnj;ها هستند که از طریق عمل اجتماعی، محیط کالبدی خویش را قالبدهی می&zwnj;کنند. نتیجتا، برنامه&zwnj;ریزان شهری، فضاهای شهری (یا همان مناسبات انسانی شهر) را سامان می&zwnj;بخشند. نقش آن&zwnj;ها دیگر تولید قیم&zwnj;مآبانه رفتار انسانی با ابزار فضایی نیست. آن&zwnj;ها موظف&zwnj;اند رفتارهای جمعی را شناسایی و بستر آن را تقویت نمایند.&nbsp;</p>
<p>می&zwnj;توان مسامحتا ادعا کرد که همزمان با رشد نگاه&zwnj;های فن&zwnj;سالارانه به شهر در ایران، خصوصا پس از جنگ با عراق، در حوزه دانشگاهی نیز گرایش به نوعی شهرسازی رویه&zwnj;ای جایگزین شهرسازی محتوایی دوران پس از انقلاب شد. به عبارتی دیگر، تاکید بر اهمیت فرایند طراحی، به جای ارزش&zwnj;های ایدئولژیک نشست. مجموع این گرایش شهرسازانه در عرصه محیط حرفه&zwnj;ای و دانشگاهی، نشان از رشد تمایلات پوزیتیویستی در میان طراحان محیط در ایران دارد. اما چنین نگاهی، گرچه ابزارهای وسیعی در تحلیل فضا و رفتارهای انسانی در اختیار طراحان قرار می دهد، از دو آسیب جدی رنج می&zwnj;برد: یکی نگاه تقلیل&zwnj;گرایانه به رفتارهای انسانی و دوم انفعال هنجاری.&nbsp;</p>
<p>نگاه پوزیتیو با تمسک به نوعی اوتوریته آکادمیک، نگاهی از بالا به پایین و کارشناسانه (بخوانید قیم مآبانه) به شهرسازی دارد. به باور نیومن، نظریه&zwnj;های محتوایی شهرسازی کارشناسانه گرچه قدرت توضیح و بعضا پیشبینی پدیده&zwnj;های شهری را دارند، اما در تصمیم&zwnj;سازی الکن&zwnj;اند. خلاء خفقان&zwnj;آور ارزش&zwnj;های فضایی باعث شده نظریه&zwnj;پردازان شهری و معماری برنامه&zwnj;ریزی را به عنوان عملی اخلاقی مطالبه کنند. در حالی که در مقیاس جهانی، &laquo;پایداری&raquo; محملی شده برای بسط یک نظریه هنجاری، به نظر می&zwnj;رسد اقتضائات داخلی ایران ارزش&zwnj;های متفاوتی را برای خلق یک یوتوپیای بومی در اولویت قرار می&zwnj;دهد.</p>
<p>آرمانشهری که مولد فضایی است که شاید بتوان با الهام از پیرنیا &laquo;فضای مردم&zwnj;وار&raquo; خواندش؛ فضایی که البته در ادبیات موضوع ناآشنا نیست: فضای عدم قطعیت، فضاهای حاشیه، فضای یافته شده، فضای بازنمودی، فضای سوم، فضای غیررسمی، فضای دموکراتیک، و فضای هرروزه، همگی هنجارهایی مشابه را تجویز می&zwnj;کنند. فضای مردموار، نه طراحی بلکه حادث می&zwnj;شود؛ نسبتی با برنامه&zwnj;ریزی و مدیریت به معنای متداول آن ندارد؛ کاربری&zwnj;ها توسط مشاوران به آن &laquo;تخصیص&raquo; نمی&zwnj;یابند، بلکه کاربردهای آن توسط مردم، کشف و بازتفسیر می&zwnj;شوند. انتظام رسمی و یکنواخت با نظمی پنهان و تکثری طبیعی جایگزین می&zwnj;شود. فضاهایی که به تعبیر نارکار &laquo;به شکلی یکباره و از طریق مداخله مردمی رخ می&zwnj;دهند... فضای غیررسمی... آن&zwnj;ها هنجارهای فضاهایی که به شکل رسمی تعریف شده&zwnj;اند را دنبال نمی&zwnj;کنند.&raquo;</p>
<p>فضای شهری مردوار، مردمسالار است چرا که محصول مداخله مستقیم مردم در فضاست. فرایندی از پایین به بالا دارد و برای طبقات مختلف اجتماعی-اقتصادی، شانی برابر قایل است. به منظور جلب کردن تمامی گروه&zwnj;های اجتماعی، &laquo;شکل کالبدی مردمسالاری،&raquo; به باور ریچارد سنت، لزوما &laquo;شهری&raquo; است. شهر مردوار پذیرایی نشاط دموکراتیک اقشار مختلف است و از تبعیض&zwnj;های اقتصادی، اجتماعی، و جنسی عاری است؛ و به همین لحاظ در اختیار عموم است. با الهام از سمیثسون می&zwnj;توان ادعا کرد &laquo;آن چه اهمیت دارد، نه واقعیت شهر، بلکه ذهنیت آن است&raquo;. ذهنیت شهر هم تنها با بازتفسیر مداوم آن توسط حوزه عمومی محقق می&zwnj;شود. &laquo;عمومیت&raquo;، یا حق دسترسی به فضای عمومی، به باور فرانسیس، &laquo;چارچوبی برای شکوفایی و رشد فرهنگ عمومی مهیا می&zwnj;کند.&raquo; خیابان مردموار بدین ترتیب بازتابنده عدالت اجتماعی، رفاه اقتصادی، حیات بومشناختی است، تامین کننده فرصت کشف و رقابت است، نماینانگر تنوع اقتصادی و اجتماعی است و از همه مهم&zwnj;تر مشوق تغییر، دستکاری و دگرگونی است، آن&zwnj;هم به پشتوانه شهروندانش.&nbsp;</p>
<p><br />پی&zwnj;نوشت:</p>
<p>این نوشته بخشی از مقدمه و موخره مقاله مبسوطی است که پنج سال پیش در ایران&zwnj;نامه منتشر کردم. برای مشاهده اصل مقاله، تحلیل داده&zwnj;ها، و پی&zwnj;نوشت&zwnj;ها، به این پیوند مراجعه کنید:</p>
<p dir="ltr"><a href="https://goo.gl/QHYFvi" target="_blank" rel="noopener">&nbsp;https://goo.gl/QHYFvi</a></p>