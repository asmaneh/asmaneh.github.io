--- 
title: "دربارۀ کتاب «معماران اسلامی و آثار آنان»" 
authors: mmtaheri 
types: blog 
featured: false
featureImg: "/assets/img/posts/kb8TC.jpg" 
slug: kb8TC 
gallery: 
- image_path: "/assets/img/posts/kb8TC.jpg" 
  title: "دربارۀ کتاب «معماران اسلامی و آثار آنان»" 
- image_path: "/assets/img/posts/kb8TC-1.jpg" 
  title: "" 
- image_path: "/assets/img/posts/kb8TC-2.jpg" 
  title: "منبع عکس‌ها: مخزن ایران‌شناسی کتابخانۀ ملّی ایران - تهران" 
- image_path: "/assets/img/posts/kb8TC-3.jpg" 
  title: "طومار معماران اسلامی، صفحۀ اول کتاب" 
- image_path: "/assets/img/posts/kb8TC-4.jpg" 
  title: "طومار معماران اسلامی، صفحۀ ۸۶ کتاب" 
- image_path: "/assets/img/posts/kb8TC-5.jpg" 
  title: "نمایۀ جغرافیایی" 
- image_path: "/assets/img/posts/kb8TC-6.jpg" 
  title: "کتابنامه" 
 
--- 
<p>کتاب معماران اسلامی و آثار آنان را &laquo;لئو آری مایر&raquo;[1] نوشته و نشر آلبرت کوندیگ ونیز در سال ۱۹۵۶ آن را منتشر کرده است.[2] این کتاب بیش از ۱۸۰ صفحه دارد که متشکل از پیشگفتار نویسنده، مقدمۀ ارزشمند نویسنده دربارۀ معماران دورۀ اسلامی، &laquo;طومار&raquo; معماران اسلامی، نمایۀ جغرافیایی معماران اسلامی و نهایتاً کتابشناسی منابع معرفی&zwnj;شده در کتاب است. هدف نویسنده ایجاد فصلی از پژوهش مفصل&zwnj;تر &laquo;پیکرۀ نامِ پیشه&zwnj;وران اسلامی&raquo; یا سیاهۀ همۀ اصحاب صناعت در دورۀ اسلامی بوده است، پیکره&zwnj;ای که خودِ او همّتی ستودنی کرده و دو فصل از آن را نگاشته است: &laquo;معماران اسلامی&raquo; و &laquo;اسطرلاب&zwnj;سازان اسلامی&raquo;[3]. ایجاد پیکره&zwnj;ای که مشتمل بر فهرست پیشه&zwnj;وران اسلامی باشد، طرحی بود که نخست &laquo;ماکس وان برخم&raquo;[4] پیشنهاد داد و باآنکه مدت&zwnj;هاست که از عرضۀ طرح سودمند او می&zwnj;گذرد، عمدۀ تلاش&zwnj;هایی که در این عرصه شده ناتمام مانده و چنین پیکره&zwnj;ای هنوز ایجاد نشده است. باری لئو آری مایر ازجمله دانشوران حوزۀ هنر اسلامی بود که پاسخی درخور به پیشنهاد وان برخم داد و دو فصل از این پیکره را تدوین کرد.</p>
<p>لئو آری مایر شرق&zwnj;شناس برجستۀ اسرائیلی بود که عمدتاً در حوزۀ هنر اسلامی پژوهش می&zwnj;کرد. او در سال ۱۸۹۵ در شهری به دنیا آمد که اینک ایوانوفرانکیفسک خوانده می&zwnj;شود و در اکراین واقع است. مایر در دانشگاه&zwnj;های وین، لوزان، و برلین درس خوانده است؛ او در سال ۱۹۱۷ از رسالۀ دکتری&zwnj;اش در دانشگاه وین دفاع کرد، رساله&zwnj;ای که دربارۀ &laquo;طراحی شهر در اسلام&raquo; بود.[۵] مایر که صهیونیستی وفادار به اندیشه&zwnj;هایش بود، در سال ۱۹۲۱ به فلسطین مهاجرت کرد و در سال ۱۹۲۹ که بنیان دانشگاه عبری در بیت&zwnj;المقدس گذاشته شد، تدریس &laquo;هنر و باستان&zwnj;شناسی اسلامی&raquo; به او محول شد. او در سال ۱۹۳۲ استادتمام شد و از سال ۱۹۴۳ تا ۱۹۴۵ رئیس دانشکدۀ هنر آن دانشگاه بود. عمدۀ آثار منتشرشدۀ او دربارۀ هنر اسلامی است، البته تعداد آن&zwnj;ها آن&zwnj;قدر زیاد است که ارائۀ فهرست کاملی از آن&zwnj;ها خودْ نیازمند مطلب مفصل دیگری است.[6] باری این نوشته صرفاً ناظر بر کتاب &laquo;معماران اسلامی و آثار آنان&raquo; است که در آن بیش از سیصد معمار/مهندس/بنّای &laquo;اسلامی&raquo; معرفی شده و تعدادی از آثار هر معمار به&zwnj;همراه کتابشناسی&zwnj;ای ناظر بر هر یک ارائه شده است.</p>
<p>نخست باید به علت استفاده از عبارت &laquo;معماران اسلامی&raquo; به&zwnj;جای &laquo;معماران مسلمانان&raquo; در عنوان کتاب مایر اشاره&zwnj;ای شود. نویسندۀ کتاب می&zwnj;نویسد &laquo;می&zwnj;دانیم که مسیحیان و یهودیان ساکن در دارالاسلام معمولاً اسم&zwnj;های مسلمانان همچون علی یا حسن را بر خود می&zwnj;نهادند. در نتیجه هیچ نمی&zwnj;توان فهمید که یک پیشه&zwnj;کار مسلمان بوده یا غیر از آن، مگر اینکه آن پیشه&zwnj;کار را به&zwnj;خوبی و مفصل در متون شرح داده باشند&raquo; (۱۷). بنابراین یک مشکل این است که بعضی غیرمسلمانان، از اسم&zwnj;های مسلمانان بهره می&zwnj;بردند و نمی&zwnj;توان عنوان &laquo;معمار مسلمان&raquo; را بر آنان نهاد. مشکل دیگر این است که بعضی مسلمانان هم اسم&zwnj;هایی داشتند که اسم&zwnj;های متعارف اهل اسلام نبوده است مثلاً &laquo;کیریز نیکولا&raquo;[7] یا &laquo;سباستوس&raquo;[8]، چه این&zwnj;ها هم واقعاً مسلمان بوده&zwnj;اند. بنابراین مراد از &laquo;معماران اسلامی&raquo; همۀ آن کسانی است که در چارچوب تمدن اسلامی کار می&zwnj;کرده&zwnj;اند. البته گفتنی است که نویسنده، &laquo;یهودیان و مسیحیانی که در محدودۀ بناهای مذهب خودشان کار می&zwnj;کرده&zwnj;اند&raquo; را از این طومار حذف کرده است.</p>
<p>گسترۀ جغرافیایی این اثر، از مراکش (مغرب) در غرب جهانِ&zwnj;اسلام تا بلوچستان در شرق آن را پوشش می&zwnj;دهد. مایر گفته که &laquo;ازآنجاکه یک باستان&zwnj;شناس نباید دربارۀ جاهایی که ندیده است و نیز دربارۀ هنر جاهایی که موضوع پژوهشی مستقل از جانب او نبوده است،&nbsp; اظهار نظر کند&raquo; پس پاکستان و هند و اندونزی و بخش&zwnj;هایی دیگر از سرزمین&zwnj;های اسلامی شرق دور را از گسترۀ بررسی&zwnj;اش حذف کرده است. همچنین او دربارۀ گسترۀ زمانی این کتاب می&zwnj;نویسد که از تعیین یک &laquo;نقطۀ پایان&raquo; ناگزیر بوده است اما مشکل اینجاست که تعیین چنین زمانی در تاریخ هنر سرزمین&zwnj;های اسلامی به نتیجه&zwnj;هایی متکثر می&zwnj;رسد. مثلاً برای سوریه و مصر، سال ۱۷۹۹ تاریخ مناسبی است زیرا در این زمان ناپلئون به خاور نزدیک لشکر کشید و ازآن&zwnj;پس فرهنگ اروپایی&zwnj;سازی پرقدرتی در این کشورها پدید آمد. اما این تاریخ برای &laquo;سرزمین پارس&raquo;[9] هیچ مناسب نیست زیرا در حدود سال ۱۸۳۴، فتحعلی&zwnj;شاه قاجار &laquo;رنسانی جدید&raquo; را پروراند و &laquo;آخرین کورسوی روح هنری کهن ایرانیان&raquo; را ارائه کرد. دشوارتر از این دو، نمونۀ ترکیه است که که احتمالاً در حوالی سال ۱۷۰۰ با موج سهمگین غربی&zwnj;شدگی مواجه شد. بنا بر همۀ این&zwnj;ها، مایر بازۀ زمانی صدر اسلام (قرن هفتم میلادی) &laquo;تا سال ۱۸۳۰ میلادی&raquo; را محدودۀ این طومار در نظر می&zwnj;گیرد.</p>
<p>روش مؤلف کتاب این بوده که بااستفاده&zwnj;از متون تاریخی و کتیبه&zwnj;ها و اسناد دیوانی، نام همۀ کسانی را فهرست کرده که &laquo;معمار یا مهندس یا استادبنّا&raquo; خوانده شده&zwnj;اند. باری او این فهرست را از چند فیلتر روش&zwnj;مند گذرانده تا دستِ&zwnj;آخر به طومار انتهای کتابش برسد. مایر می&zwnj;نویسد &laquo;در بعضی کتیبه&zwnj;ها از معماران متعددی در ساخت یک تک&zwnj;بنای مشخص یاد کرده&zwnj;اند. در همۀ نمونه&zwnj;های این&zwnj;چنینی اسم اولین استادکار را در عنوان آورده&zwnj;ام و به اسم دیگران ذیل همان عنوان ارجاع داده&zwnj;ام. همچنین در نمونه&zwnj;های دیگری که اسم معمارانی متعدد در کنار اسم ساختمان&zwnj;هایی متعدد آمده است (عمدتاً در منابع مکتوب یا در اسناد دیوانی) و بازشناسی کردۀ هر معمار ناممکن بوده است، از خیر ذکر همۀ آن اسم&zwnj;ها یکسره گذشته&zwnj;ام. به&zwnj;همین&zwnj;ترتیب اسم آنانی را نیاورده&zwnj;ام که نمی&zwnj;شده اثری را به آن&zwnj;ها منسوب کرد&raquo; (۱۳). او معترف است که بعضی از معماران، در اصل حجّار یا نجّار بوده&zwnj;اند و بااین&zwnj;حال و از سر بخت، نامشان در متون تاریخی و کتیبه&zwnj;ها با پسوند مهندس یا معمار یا بنّا آمده است. ازدیگرسوی نام کسانی در طومارِ معمارانِ اسلامی آمده که نامشان در متون یا کتیبه&zwnj;های تاریخی با عنوانی غیر از عناوین اینک مصطلح همچون معمار یا مهندس ثبت شده است اما شواهد و قرائن نشان می&zwnj;دهد که کارِ معماری کرده&zwnj;اند یا بنایی را برپا ساخته&zwnj;اند یا ساختمانی را مرمت کرده&zwnj;اند.</p>
<p>پس ما با سیاهه&zwnj;ای از اسم معماران/مهندسان/استادانِ&zwnj;بنّا طرف هستیم که اولاً &laquo;اسلامی&raquo; بوده&zwnj;اند، بدین&zwnj;معنا که در دارالاسلام و برای مسلمانان کارِ معماری کرده&zwnj;اند؛ ثانیاً دستِ&zwnj;کم یک اثر معماری از آنان، ولو در حد اسمی در یک منبع متنی، قابلِ بازشناسی بوده است؛ و ثالثاً در گسترۀ جغرافیایی مراکش تا بلوچستان قرار داشته&zwnj;اند. البته نویسنده کاملاً معترف است که طومار برساختۀ او هنوز جای کار بسیاری دارد. او می&zwnj;گوید &laquo;تا کامل&zwnj;شدن این "طومار" هنوز بسیار مانده است. از همۀ آنان که معماران دیگری را می&zwnj;شناسند که آثارشان قابلِ بازشناسی است خواهش می&zwnj;کنم که هرچه&zwnj;زودتر فهرستشان را منتشر کنند یا، گیرم که دور از دست به نظر آید، اسم آن معماران را در اختیار من بگذارند&raquo; (۱۳).</p>
<p>ساختار کتاب بدین صورت است که بعد از معرفی هر معمار، کتابشناسی&zwnj;ای ناظر بر &laquo;آثار&raquo; او ارائه می&zwnj;شود که این کتابشناسی مشخصاً دربارۀ کارها و آثار آن معمار است و نه خودِ او. هدف از ارائۀ این کتابشناسی، فهرست&zwnj;کردن همۀ تصاویر موجود از &laquo;مثلاً مسجد قرطبه&raquo; یا همۀ پاراگراف&zwnj;های نوشته&zwnj;شده دربارۀ مثلاً معمار &laquo;سنان&raquo; نبوده که چنین کاری &laquo;بیهوده&raquo; است. درعوض &laquo;متنی که مثلاً یک سده پیش دربارۀ یک معمار مسلمان نوشته شده باشد، یا یکی دو جمله که در تاریخنامه&zwnj;ای دربارۀ او آمده باشد، یا کتیبه&zwnj;ای که در گذشته خوانده و ضبط شده باشد (ولو اینکه خواندنش بد و اشتباه باشد)، از منظر تاریخی و برای دانش ما از هنر اسلامی ارزشی به&zwnj;مراتب بیشتر دارد از بسیاری مقاله&zwnj;های عالی و ارج&zwnj;مندی که در روزگار ما، روزگاری که که منابعی غنی برای مطالعۀ تطبیقی در دسترس است و سفر به شرق آسان شده است، نوشته می&zwnj;شود&raquo;.</p>
<p>مایر در &laquo;مقدمه&raquo; کتاب می&zwnj;نویسد که &laquo;ایدۀ ایجاد پیکرۀ نام پیشه&zwnj;وران اسلامی نه ایده&zwnj;ای بکر است و نه جدید&raquo; و سپس نام متقدمانی را برمی&zwnj;شمرد که پیش از او در این عرصه تلاشی کرده&zwnj;اند. بزرگانی همچون &laquo;ماکس وان برخم&raquo; و &laquo;ارنست دیتس&raquo;[10] از جملۀ دانشورانی هستند که به اهمیت ایجاد چنین پیکره&zwnj;ای واقف بودند و در راستای ایجاد آن، همّتی کرده بودند.</p>
<p>سپس و پیش از ارائۀ طومار معماران اسلامی، مایر لازم می&zwnj;بیند که تکلیف معنای دقیق بعضی عبارت&zwnj;های خاص و پرتکرار در این اثر را روشن کند. او سؤال دشواری را مطرح کرده و سپس سعی در دادن پاسخی مطلوب به آن می&zwnj;کند: معمار چه کسی بوده است؟ از اینجاست که پاراگراف&zwnj;هایی ارج&zwnj;مند دربارۀ مفهوم معمار در دورۀ اسلامی ارائه می&zwnj;کند که خواندنی و جذاب هستند؛ هرچند پیشگامی و قدمت کار او موجب می&zwnj;شود که ذهن و دانش معاصر ما به بعضی گزاره&zwnj;های طرح&zwnj;شده در این بخش از کتاب چندان روی خوشی نشان ندهد.</p>
<p>مایر برمبنای رساله&zwnj;های ویترویوس و نوشته&zwnj;های برجای&zwnj;مانده از نویسندگان ایتالیایی سدۀ شانزدهم می&zwnj;گوید که جایگاه معماران در این دو دوره، بیش&zwnj;وکم هم&zwnj;ارز جایگاه کنونی و معاصر معماران بوده اما هرگز نباید اوضاع &laquo;معماران قرون وسطی&raquo; را مشابه این دو دورۀ مزبور دانست. به نظر می&zwnj;رسد مفهوم معمار در جهان اسلام شباهتی به مفهوم معمار در اروپای قرون وسطی داشته است. در جهان اسلام به چه کسی معمار می&zwnj;گفته&zwnj;اند؟ این پاسخ دمِ&zwnj;دستی و ساده که &laquo;معمار کسی بوده که خانه&zwnj;ای را طراحی و بعد آن را اجرا می&zwnj;کرده است&raquo; مشکلی اساسی دارد: به نقش بانیان بنا وقعی نمی&zwnj;نهد، بانیانی که امیالشان را در بنا منظور و به&zwnj;تعبیری آن را &laquo;طراحی&raquo; می&zwnj;کرده&zwnj;اند. البته بدیهی است که بانیان از دانش سازه&zwnj;ای لازم برای ایجاد بناهای اسلامی، خصوصاً بناهایی که گنبد بزرگ و تاق&zwnj;ها و کاربندی&zwnj;های پیچیده داشته&zwnj;اند، برخوردار نبودند.</p>
<p>به&zwnj;تعبیر نویسنده، نباید پنداشت که معماران اسلامی از تحصیلات عمومی مناسب و دانش نظری کاملی بهره&zwnj;مند بوده&zwnj;اند، درواقع می&zwnj;توانیم با اطمینانِ&zwnj;خاطر بگوییم که معماران هیچ درس نظری&zwnj;ای نمی&zwnj;گرفته&zwnj;اند. همچنین برمبنای آنچه در رساله&zwnj;های حسبه آمده می&zwnj;شود گفت که یا هیچ فرقی بین معماران و بنّایان نبوده یا اگر بوده، فرقی ناچیز بوده است (۱۹). باآنکه نداشتن دانش نظری در جهان اسلام مانعی برای پیشرفت یک پیشه&zwnj;ور و تصاحب جایگاه&zwnj;های مهم و پرقدرت نبوده است، راستینۀ حقیقتاً شگفت&zwnj;انگیز دربارۀ فرهنگ اسلامی، با آن همه بنای شکوهمند و یادمانی&zwnj;اش، این است که شمار افسانه&zwnj;ها دربارۀ معماران بسیار بسیار اندک هستند. تک&zwnj;وتوکی از این افسانه&zwnj;ها در منابع مکتوب ثبت شده&zwnj;اند، مثلاً ذکر معمار پیشااسلامی سنّمار، یا معماری که او را کشتند تا دیگر نتواند بنایی به زیبایی آنچه ساخته بود بسازد، یا معمار بنای اولیۀ محمدیۀ استانبول که چون بلندای مسجدش را کمتر از بلندای ایاصوفیه گرفته بود، دستانش را قطع کردند. اما اولاً همۀ این افسانه&zwnj;ها روایت&zwnj;هایی متنوع از یک گونه&zwnj;روایت شناخته&zwnj;شده در باقی کشورها و از باقی دوره&zwnj;ها هستند؛ ثانیاً بیش از آنکه خبری دربارۀ خودِ معمار به ما بدهند، از بانیان بناها سخن می&zwnj;گویند (۲۰). البته تعداد بسیار انگشت&zwnj;شماری از افسانه&zwnj;ها برجای مانده&zwnj;اند که در آن&zwnj;ها معمار، به&zwnj;رغم کارفرمایش، فردی باهوش و کاردان است که دستِ&zwnj;آخر کارفرما را به اجرای آنچه تخصصش حکم می&zwnj;داده، راضی کرده است (۲۱).</p>
<p>آنچه بر کتیبه&zwnj;ها ثبت می&zwnj;شده نیز به اندازۀ آنچه در متون آمده، گیج&zwnj;کننده است تابدان&zwnj;جا که نامِ معماران پرآوازه&zwnj;ای همچون سنان و داوودآغا و محمدآقا صدف&zwnj;کار بر هیچ&zwnj;یک از مسجدها و مدرسه&zwnj;هایی که ساخته&zwnj;اند ثبت نشده است. افزون&zwnj;براین مصادیق کتیبه&zwnj;های مملوکی قاهره و حلب و دمشق از این منظر جالبِ&zwnj;توجه است که از میان صدها کتیبه&zwnj;ای که از این دوره بر جای مانده، فقط به اسم پنج شش معمار از هر شهر بر می&zwnj;خوریم، درعوض شمار بسیاری از دیوان&zwnj;سالارانی به چشم می&zwnj;آید که اکثرشان هیچ دخلی در روند ساخت&zwnj;وساز بنا نداشته&zwnj;اند (۲۱). به&zwnj;رغم همۀ این&zwnj;ها باید گفت که در بعضی دوره&zwnj;های خاص و در بعضی مناطق خاص، جایگاه معماران جایگاهی رفیع و پرارج بوده است. مثلاً بعضی معماران سلجوقی اسم خودشان را روی دستگیره&zwnj;ای یا قابی از بنا می&zwnj;نوشتند که گرچه از کتیبه&zwnj;های اصلی بنا مستقل بوده اما از اهمیتی معمارانه برخوردار بوده است. دیگر اینکه بعضی بنّایان از این هم فراتر مایرفتند، مثلاً بر چهار ستون اصلی &laquo;مدینة&zwnj;الزهرا&raquo; چهار کتیبه گذاشته&zwnj;اند که ارتفاعشان از سطح زمین اندازۀ قد یک انسان است و بر هر چهار کتیبه، نام استادکاران زینت&zwnj;دهندۀ تالار آمده است: بی اینکه خبری از اسم خلیفه یا بانی بنا باشد (۲۲). همچنین &laquo;محمد بن محمود&raquo;، معمار ایرانی بنای گور امیر سمرقند، کتیبه&zwnj;ای پرجلوه بر سردر بنا کاشته است که حاوی هیچ چیزی نیست جز اسم و امضای خودش. از دیگر معمارانی که اسم خویش را صریحاً بر بنا ثبت کرده&zwnj;اند می&zwnj;توان به این چند نمونه اشاره کرد: &laquo;عبدالمؤمن بن شرفشاه&raquo;، نقاشی که محراب مسجد رضائیه را مزیّن کرده؛ &laquo;حسن بن پیروز مراغی&raquo;، در مسجد شاهنشاه دیوریغی (قلعه جامع)؛ و &laquo;محمد بن ابراهیم مهندس&raquo; در مسجد عطار طرابلس (۲۲). جالب&zwnj;تر اینکه اسم &laquo;جمال&zwnj;الدین&raquo;، معمار بخشی از قلعۀ نیکسار، در توکات ترکیه، قبل از اسم سلیمان بن قلج ارسلان می&zwnj;آید. در شماری از کتیبه&zwnj;های واقع در اندلس نیز اسم معمار در انتهای متن کتیبه و پیش از اسم بانیان بنا آمده است (۲۲). بااین&zwnj;حال مایر می&zwnj;گوید که شاید بشود فهرست این نمونه&zwnj;های اخیر را کمی دیگر ادامه داد اما واقعیت این است که &laquo;همۀ این&zwnj;ها، استثنا هستند&raquo;.</p>
<p>به&zwnj;گفتۀ نویسنده برای فهم جایگاه معماران جهان اسلام لازم است سه نکتۀ اساسی را مدنظر قرار دهیم. ۱. باآنکه عمدۀ ساختمان&zwnj;های عمومی اسلامی یا وقف امور مذهبی شده&zwnj;اند (مثل مسجدها و مدرسه&zwnj;ها و خانقاه&zwnj;ها) یا متعاقب انگیزه&zwnj;ای مذهبی بنا شده&zwnj;اند (مثل بیمارستان&zwnj;ها و کاروانسراها)، اما بانی تقریباً همۀ آن&zwnj;ها از طبقۀ حاکمان، چه نظامیان چه دیوانیان، بوده&zwnj;اند. بنابراین در جهان اسلام نه معماری&zwnj;ای منسوب به طبقۀ مذهبی وجود دارد و نه معماری&zwnj;ای منسوب به بورژواها. ۲. فارغ از اینکه معماران اسلامی به کدام شاه یا امیر وابسته بودند، همگی ساکن قصبه&zwnj;ها بودند و ازاین&zwnj;لحاظ موقعیتشان با معماران قرون&zwnj;وسطی، پیش از ظهور بورژوازی، مشابه بوده است. قصبۀ اسلامی هیچ&zwnj;گاه بیشتر از یک واحد اداری نبوده است و زندگی در آن، نه حقوق و نه امتیازات خاصی را در اختیار شهروندان می&zwnj;گذاشته است. بنابراین عمدۀ معماران، و خصوصاً همۀ معماران مهم، در همۀ دوره&zwnj;های همۀ منطقه&zwnj;های دارالاسلام، خادم بانیان معاصرشان بوده&zwnj;اند. ۳. قاعدۀ کلی و کم&zwnj;استثنای معماری اسلامی این است که حتی بزرگ&zwnj;ترین مسجدها را در زمانی نسبتاً کوتاه می&zwnj;ساخته&zwnj;اند. این امر در تضاد با کاتدرال&zwnj;های غربی قرار دارد و درنتیجه، یادمان&zwnj;های اسلامی عموماً توسط یک معمار طراحی و اجرا می&zwnj;شده است (۲۲تا۲۳).</p>
<p>دربارۀ واژه&zwnj;های مصطلح در کتیبه&zwnj;ها برای دلالت بر معماران، اینک به&zwnj;لطف &laquo;وان برخم&raquo; و &laquo;گاستون ویت&raquo;[11] می&zwnj;دانیم که عبارت &laquo;علی یدی&raquo; (به&zwnj;دست) در سنت معماری اسلامی نه بر &laquo;معمار بنا&raquo; بلکه بر &laquo;ناظر بنا&raquo; دلالت دارد. بنابراین ریاضی&zwnj;دان مشهور و کاردانی همچون &laquo;احمد بن&zwnj; محمد الحاسب&raquo;، مهندس سازۀ نیل&zwnj;سنج [سازه&zwnj;ای که آب نیل را می&zwnj;سنجید و براساس آن مالیات وضع می&zwnj;شد] نام خویش را بر کتیبه&zwnj;ای در جزیرة الروضة مصر ثبت کرده و به&zwnj;جای کاربست عبارت&zwnj;های متعارفی همچون &laquo;عمل&raquo; و &laquo;صنعت&raquo; از عبارت &laquo;علی یدی&raquo; استفاده کرده و نیز برای تأکید بر نقش فنّی خودش از &laquo;کَتَبَ&raquo; بهره برده است. همین تدبیر است که او را از &laquo;پیشه&zwnj;کار&raquo; جدا می&zwnj;کند و در مرتبه&zwnj;ای والاتر قرارش می&zwnj;دهد (۲۴). ماکس وان برخم نخستین کسی بود که به تفاوت معنایی عبارت&zwnj;های &laquo;صنعت&raquo; و &laquo;عمل&raquo; در حرفۀ نجاری عنایتی کرد و گفت که &laquo;صنعت&raquo; برای کارهای حرفه&zwnj;ای&zwnj;تر و مهم&zwnj;تر و باکیفیت&zwnj;تر به کار مایرفته است. باری به نظر می&zwnj;رسد قائل&zwnj;شدن به چنین تفکیکی در معماری نشدنی باشد. در کتیبه&zwnj;های ساختمان&zwnj;ها واژۀ &laquo;صنعت&raquo; معمولاً پیش از اسم معمار بنا می&zwnj;آید، هرچند در شماری کمتر واژۀ &laquo;عمل&raquo; هم آمده است. بااین&zwnj;همه گاهی بعد از واژۀ &laquo;عمل&raquo; نام سنگ&zwnj;تراشی آمده است که کتیبه را تراشیده و نه معمار بنا (۲۵).</p>
<p>معماران را در کتیبه&zwnj;ها با واژه&zwnj;هایی متنوع معرفی کرده&zwnj;اند که پرکاربردترین آن&zwnj;ها &laquo;معمار&raquo; و &laquo;بنّا&raquo; و &laquo;مهندس&raquo; است. شرق&zwnj;شناسان غربی عموماً معتقدند که معادل دقیقی برای این واژه&zwnj;ها در زبان&zwnj;های اروپایی وجود ندارد و برگرداندنشان به &laquo;architect&raquo; و &laquo;engineer&raquo; از فهم آدمی رهزنی می&zwnj;کند. نیز مستشرقان این سه واژه را غالباً هم&zwnj;معنی پنداشته&zwnj;اند. حال&zwnj;آنکه هم&zwnj;معنی&zwnj;بودن این سه واژه به کل منتفی است، زیرا در کتیبه&zwnj;ای &laquo;ابوبکر محمد&raquo; نام پدرش را با عنوان &laquo;بنّا&raquo; و نام پدربزرگش را با عنوان &laquo;معمار&raquo; ثبت کرده است. به طریقی مشابه بر تفاوت&zwnj;های &laquo;بنائون و مهندسون&raquo; ازیک&zwnj;سو با بنّایان معمولی از سوی&zwnj;دیگر تأکید شده است که مثلاً در نمونۀ مسجد سلطان حسن، بعد از اتمام کار به دستۀ اول &laquo;خلعت&raquo; اعطا کردند و به دستۀ دوم نفری ده دینار. اما برعکس، در نمونۀ ساخت مناره&zwnj;های مسجد قوشون قاهره، به واعظ مسجد خلعت دادند و نه به معمارِ بنا. تازه معمار این بنا را از تبریز به قاهره کشانده بودند تا مناره&zwnj;ای شبیه به مناره&zwnj;های مسجد وزیر علی شاه علم کند (۲۶).</p>
<p>شاید در دورۀ مملوکان، &laquo;معماران&raquo; جایگاهی پایین&zwnj;تر از &laquo;بنّایان&raquo; و &laquo;مهندسان&raquo; داشته&zwnj;اند، زیرا در حکمی به تاریخ ۸۳۸ ه.ق، &laquo;معماران&raquo; و &laquo;فرّاشان&raquo; کوچه و خیابان در یک جایگاه و پیرو هم آمده&zwnj;اند. دستمزد یک معمار که در ساخت مسجد قایتبای قاهره مشارکت کرده، ماهی ۲۰۰ درهم بوده است. بدین&zwnj;ترتیب او هم&zwnj;مزد مسئول مرمت مرمرکاری&zwnj;ها (مرخم الاوقاف)، یا مؤذن مسجد بوده است. البته به مؤذن جیرۀ روزانۀ دو رطل نان هم می&zwnj;داده&zwnj;اند. باری نگهبان درگاه اصلی حقوقی معادل ۳۰۰ درهم در ماه و جیرۀ روزانۀ دو رطل نان داشته، یا امام نمازهای جمعه ماهی ۵۰۰ درهم حقوق و روزی ۳ رطل نان جیره می&zwnj;گرفته است (۲۶). در اواخر سلسلۀ مملوکان، سلطان قانصوه غوری، به تاریخ صفر ۹۲۱ مسجدی در قاهره ساخت و ماهی ۱۳۵۰ درهم برای مواجب دو &laquo;مهندس&raquo;، دو &laquo;سبّاک&raquo; (لوله&zwnj;کش)، دو &laquo;مرخّم&raquo; (مرمرکار)، و یک &laquo;نجار&raquo; وقف کرد. این مواجیب از آنچه در مسجد قایتبای مقرر بود، به میزانی جزئی کمتر است (۲۶تا۲۷).</p>
<p>مایر می&zwnj;نویسد که معماران را غالباً &laquo;استاد&raquo; یا &laquo;معلم&raquo; یا &laquo;صاحب&raquo; می&zwnj;خواندند. احتمالاً این واژه&zwnj;ها چیزی درمعنای &laquo;سرکارگر&raquo; یا &laquo;بنّای حاذق&raquo; بوده&zwnj;اند و تفاوتشان هم بیشتر از جغرافیا برمی&zwnj;خاسته است. در &laquo;پارس&raquo; و عراق و آسیای صغیر واژۀ &laquo;استاد&raquo; مصطلح&zwnj;تر بوده، در سوریه &laquo;معلم&raquo; معمول&zwnj;تر بوده و از &laquo;صاحب&raquo; فقط در &laquo;الجزایر&raquo; بهره می&zwnj;بردند. در چند نمونه که معماران متعددی در گیرودار ساخت یک بنا بوده&zwnj;اند، بعضی را استاد (یا آن دو معادل دیگرش) خوانده&zwnj;اند و بعضی را نه. در بعضی نمونه&zwnj;ها، پدر را &laquo;استاد&raquo; خوانده&zwnj;اند و پسر را نه و در بعضی جاها هم وضع، عکسِ این بوده است. حتی در یک نمونه، معمار و پدربزرگِ معمار را با عنوان &laquo;استاد&raquo; ثبت کرده&zwnj;اند اما پدرِ معمار را نه (۲۷). معماران اسلامی همچون همتایان اروپایی&zwnj;شان در قرون وسطی در چندین صناعت ماهر بوده&zwnj;اند. مثلاً &laquo;عبدالواحد&raquo; خود را &laquo;معمار&raquo; خوانده است حال&zwnj;آنکه از کارهای او فقط یک تابوت بر جای مانده که نشان می&zwnj;دهد او نجاری حاذق هم بوده است. از &laquo;موسی بن حسن مهندس و بنّا&raquo; نیز هیچ اثر معماری&zwnj;ای نمانده است اما یک لگن و یک آبخوری در مسجد قرویین شهر فاس مراکش به نام او ثبت است. همچنین &laquo;هر دانشجوی هنر اسلامی نام محمود معمار یزدی را شنیده است&raquo; که از او نه یک اثر معماری بلکه یک مشربه باقی مانده که اینک در موزۀ بریتانیا نگهداری می&zwnj;شود. از &laquo;حسن بن علی بنّا&raquo; فقط یک کار می&zwnj;شناسیم و آن هم یک محراب است؛ &laquo;محمد بن محمد بن عثمان بنّا&raquo; با کاشی لعاب&zwnj;دار مدرسه&zwnj;ای در قونیه را تزئین کرده است و احتمالاً ساخت خودِ بنای مدرسه کارِ کسی غیر از اوست. از این دست از نمونه&zwnj;ها بسیار است؛ چنان&zwnj;که بسیاری از معماران نامدار عثمانی همچون خیرالدین و محمدآقا نخست صدف&zwnj;کار یا نجار یا... بوده&zwnj;اند. به&zwnj;همین&zwnj;ترتیب اگر کتیبۀ منارۀ اشبیلیه (سویا، اسپانیا) نام &laquo;ابو ابراهیم بن افلح الرخّام&raquo; را دیدیم، نباید بدیهی بینگاریم که او معمار خودِ بنای مناره نبوده است (۲۷تا۲۸).</p>
<p>دیگر اینکه بسیاری از معماران بسیار دور از سرزمین زادگاهاشان کار می&zwnj;کرده&zwnj;اند. البته ویت نشانمان داده که &laquo;نسبت&raquo; تا چه حد می&zwnj;تواند گمراه&zwnj;کننده باشد و باآنکه شواهدی که عرضه کرده کم&zwnj;شمار است، به&zwnj;خوبی هشدار داده که برای نتیجه&zwnj;گیری برمبنای نسبت معماران، باید احتیاط به خرج دهیم و دنبال شواهد بیشتری بگردیم. بااین&zwnj;همه تعداد بسیاری از معماران را می شود نام برد که دور از زادگاهشان معماری کرده&zwnj;اند.</p>
<p>برمبنای اطلاعات عرضه&zwnj;شده می&zwnj;شود چنین نتیجه گرفت که به&zwnj;رغم معماران عثمانی که از جایگاهی والا در دربار برخوردار بوده&zwnj;اند، معماران اسلامی به&zwnj;صورتِ&zwnj;کلی نقشی خدماتی و نسبتاً نازل در جامعۀ اسلامی داشته&zwnj;اند. تنها در استانبول و آن هم از سدۀ شانزدهم میلادی به بعد است که طبقۀ معماران تحصیل&zwnj;کرده پدیدار می&zwnj;شود و در باقی بلاد اسلامی از این خبرها نیست. بااین&zwnj;حال شمار اندکی از معماران &laquo;امیر&raquo; بوده&zwnj;اند: &laquo;عزالدین بن آق سنقر برسقی&raquo;، &laquo;ضیاالدین لؤلؤ&raquo;، &laquo;بهاالدین محمد بن فرج&raquo;. نیز یک معمار، &laquo;سید علی بن امایر حسین بخاری&raquo;، امیرزاده بوده است. البته در اینجا طراحان شهرها و قلعه&zwnj;ها را مراد نکرده&zwnj;ام، وگرنه می&zwnj;شد به &laquo;محمد بن قاسم&raquo;، پسرعم حجاج، اشاره کرد که هم امیری نظامی و هم معمار بود (۲۹).</p>
<p>مقدمۀ خواندنی کتاب مایر با این پاراگراف به پایان می&zwnj;رسد که تاریخ معماری اسلامی تاکنون ناشناخته مانده است و این امر علت&zwnj;هایی متعددی دارد: کمبود تاریخنامه&zwnj;های محلی&zwnj;ای که گزارشی روزانه و جزئی از امور را ثبت کرده باشند؛ کمبود خاطره&zwnj;نامه&zwnj;های شخصی، گزارش&zwnj;های صنفی، رساله&zwnj;های معاصر ناظر بر امور فنّی؛ آرشیوهای خوب نگه&zwnj;داشته&zwnj;شده (البته به&zwnj;استثنای عثمانی) و... . وظیفۀ طومار فعلی این است که نشان دهد ناشناختگی کنونی را تا کجا می&zwnj;توان مرتفع کرد. اینطور نیست که همۀ معماران فهرست&zwnj;شده در این طومار معمارانی آفریننده و خلاق بوده&zwnj;اند، بعضی&zwnj;شان چیزی جز بنّایانی کم&zwnj;اثر نبوده&zwnj;اند. باوجوداین صمیمانه آرزومندم که وقتی این کار به کمال رسید، از محدودۀ &laquo;فهرست مشاهیر هنر مسلمانان&raquo; فراتر برود؛ بنیانی برای رویکردی جدید و پرثمرتر و مقتضی&zwnj;تر در صناعت اسلامی بشود؛ آثار امضانشدۀ این معماران و دیگر معماران شناسایی شود؛ و قادر باشیم سهم فردهای مؤثر در تحول معماری مسلمانان را بشناسیم و ارج نهیم.</p>
<p>از صفحۀ ۳۰ کتاب یادشده، فهرست معماران اسلامی آغاز می&zwnj;شود و تا صفحۀ ۱۳۵ ادامه می&zwnj;یابد و از افزون&zwnj;بر ۳۰۰ معمار/مهندس/بنّا نام برده می&zwnj;شود. گفتنی است که تاکنون شماری از دانشوران مهم عرصۀ معماری اسلامی مرورهایی بر کتاب مایر نگاشته&zwnj;اند: دونالد ویلبر (۱۹۵۶)[12]، جوردل سوردل&zwnj;تامین (۱۹۵۷)[13]، نبیهه عبود (۱۹۵۹)[14]، الگ گرابار (۱۹۵۹)[15]، و ارنست کوهنل (۱۹۶۳)[16].</p>
<p>مروری که دونالد ویلبر بر کتاب مایر نوشته، بیشتر بر ضعف&zwnj;ها یا دستِ&zwnj;کم ابهام&zwnj;های کتاب متمرکز است. نخستین جلوه&zwnj;گاه نقد او، گسترۀ جغرافیایی کتاب مایر است. ویلبر می&zwnj;گوید که نویسندۀ کتاب، مایر، مدعی است که گسترۀ مراکش (مغرب) تا بلوچستان را پوشش داده است اما عملاً جز نواحی مرکزی این گسترۀ جغرافیایی فراتر نرفته و نشانه&zwnj;ای از توجه او به بخش&zwnj;های شمالی و جنوبی این گستره نیست. همچنین نویسنده گفته که از پاکستان و هند و اندونزی و... چشم&zwnj;پوشی کرده است چون &laquo;یک باستان&zwnj;شناس نباید دربارۀ جاهایی حرف بزند که آن&zwnj;ها را ندیده است&raquo;؛ اما درعینِ&zwnj;حال او به یادمان&zwnj;هایی، مثلاً به بعضی بناهای سمرقند، پرداخته که در شوروی واقع هستند. ویلبر می&zwnj;گوید که &laquo;اگر محدودۀ این پژوهش به&zwnj;شکلی دقیق&zwnj;تر و جزئی&zwnj;تر گفته می&zwnj;شد، خواننده می&zwnj;فهمید که چرا مرو و سمرقند در گسترۀ پژوهش گنجانده شده اما افغانستان یکسره از بررسی حذف شده است&raquo;.</p>
<p>در ادامه ویلبر ستایش خویش را نثار یافته&zwnj;های ارزشمند مایر دربارۀ نقش معماران در دارالسلام و نمایۀ جغرافیایی طومار معماران می&zwnj;کند. ویلبر نظری هم دربارۀ علت&zwnj;های غیاب یا کمبود اسم معماران بر کتیبه&zwnj;های ساختمان&zwnj;ها می&zwnj;دهد: &laquo;شاید بشود چنین پنداشت که حضور یا غیاب کتیبه&zwnj;های حاوی اسم بنّایان به این بستگی داشته که در تیم ساخت&zwnj;وساز لااقل یک نفر پیشه&zwnj;ور وجود می&zwnj;شده که قادر به طراحی و اجرای چنین کتیبه&zwnj;هایی باشد. مثلاً در ایران، خوش&zwnj;نویسان به ضبط اسم خودشان و آنانی که در روند ساخت&zwnj;وساز معاشر و همدستشان بوده&zwnj;اند، رغبتی داشته&zwnj;اند&raquo;. بنابراین ویلبر می&zwnj;گوید که علت غیاب اسم معمار در بسیاری از بناها شاید این بوده که کسی برای ضبط (طراحی و اجرای) اسم آن&zwnj;ها پیدا نمی&zwnj;شده است!</p>
<p>مرور سوردل&zwnj;تامین با معرفی کتاب مایر و شرح گسترۀ زمانی و جغرافیایی و طومار او آغاز می&zwnj;شود. سوردل&zwnj;تامین می&zwnj;گوید &laquo;ضمن آنکه باید به آقای مایر بابت کیفیت کار و روش او تبریک گفت&raquo;، لازم است که توجهی به نابرابری نتایج حاصل از این دو قلمروی سربه&zwnj;سر متفاوت، معماری و اسطرلاب&zwnj;سازی، کرد. به&zwnj;گفتۀ سوردل&zwnj;تامین، تعداد بسیاری از اسم معماران در طومار مایر از قلم افتاده است، او برای نمونه چندین معمار مصری را برمی&zwnj;شمرد. گویا ذکر اسم بسیاری از معماران، خصوصاً از سده&zwnj;های متقدم دورۀ اسلامی، از دست مایر در رفته است. بنابراین باآنکه همّت بسیار مایر در نوشتن این دو طومار ستودنی است، نمی&zwnj;شود هر دوی این طومارها، معماران و اسطرلاب&zwnj;سازان اسلامی، را هم&zwnj;ارز دانست؛ چه طومار اسطرلاب&zwnj;سازان به&zwnj;مراتب جامع&zwnj;تر و قابلِ&zwnj;اعتناتر است.</p>
<p>نبیهه عبود نوشتۀ خویش را با این جمله می&zwnj;آغازد که &laquo;از سال ۱۸۸۸ که ماکس ون&zwnj;برخم ایجاد پیکرۀ پیشه&zwnj;وران اسلامی را پیشنهاد داد تاکنون دستِ&zwnj;کم سه نفر سعی وافری در ایجاد چنین پیکره&zwnj;ای کرده&zwnj;اند&raquo; که کار مایر از آن جمله است. عبود نیز مایر را می&zwnj;ستاید که سفرهای دورودرازی به سرزمین&zwnj;های اسلامی کرده تا کار و اسم معماران اسلامی را بازشناسی کند، خصوصاً در این وضع که &laquo;بسیاری از وجوه تاریخ معماری اسلامی ناشناخته است و جز از ترکیه، که کتیبه&zwnj;های امضادار بسیاری از آن برجای مانده است، دربارۀ باقی سرزمین&zwnj;های اسلامی چیز زیادی نمی&zwnj;دانیم&raquo;. پاراگراف چهارم و یکی&zwnj;مانده&zwnj;به&zwnj;آخر مرور کوتاه عبود، ستایشی است از مقدمۀ کتاب معماران اسلامی و آثار آنان، مروری که با این جمله&zwnj;ها به پایان می&zwnj;رسد: &laquo;یک بار دیگر پروفسور مایر همۀ دانش&zwnj;جویان عرصۀ هنر و معماری اسلامی را مقروض خویش کرد&raquo;.</p>
<p>نوشتۀ الگ گرابار دربارۀ پیکرۀ پیشه&zwnj;وران اسلامی و کار سترگ مایر با قیاس او با ماکس وان برخم شروع می&zwnj;شود؛ چه وان برخم، &laquo;بنیان&zwnj;گذار باستان&zwnj;شناسی اسلامی&raquo;، همواره آرزو داشت که یکی پیکره&zwnj;ای از پیشه&zwnj;وران اسلامی ایجاد کند، پیکره&zwnj;ای که حتی اگر از گزارش&zwnj;های تفسیری و تشریحی عاری باشد، حاوی ذکر کامل مراجع فهرست باشد تا بدین&zwnj;ترتیب پیش&zwnj;بری و بهبود آن ممکن باشد. گرابار می&zwnj;گوید که مایر شواهد باستان&zwnj;شناختی و متنی را توأمان بررسی کرده تا پیکرۀ معماران و اسطرلاب&zwnj;سازان اسلامی را برسازد و در هر دو جلد این پیکره، مقدمه&zwnj;ای ارج&zwnj;مند نوشته که مفهوم و نقش این دو پیشه و پیشه&zwnj;ورانش را توضیح می&zwnj;دهد و &laquo;در هر دو مجلد، نحوۀ ارائه و کمال روش و ابزارهای پژوهشی&zwnj;اش جای حرف و حدیث زیادی باقی نگذاشته است&raquo;. البته گرابار تعدادی ایراد املایی پیدا کرده که &laquo;کم&zwnj;شمار و کم&zwnj;اهمیت&raquo; هستند.</p>
<p>در ادامه گرابار به محدودیت&zwnj;هایی اشاره می&zwnj;کند که برای مایر و کار او وجود داشته است. &laquo;ایجاد پیکرۀ معماران اسلامی با دو چالش اساسی مواجه بوده است: نخست اینکه تعیین معماربودن یا معمارنبودن پیشه&zwnj;وران دورۀ اسلامی، همانند همکاران بیزانسی و قرون وسطایی غربی&zwnj;شان، دشوار است. دوم اینکه محدودیت&zwnj;های منابع برای فهم معماری اسلامی یا حتی تمدن اسلامی زیاد است&raquo;. نوشتۀ گرابار سپس به مقدمۀ کتاب معطوف می&zwnj;شود که بخش اعظم آن ناظر به طرح پاسخ&zwnj;هایی برای پرسش &laquo;معمار کیست&raquo; بوده است؛ گرابار هم می&zwnj;گوید که به نظر می&zwnj;رسد که واژۀ &laquo;Architect&raquo; معادلی در دورۀ اسلامی نداشته است و هرچند واژه&zwnj;های &laquo;مهندس&raquo; و &laquo;معمار&raquo; و &laquo;بنّا&raquo; به مراد کنونی ما از architect شبیه هستند، نباید تفاوت&zwnj;های اساسی این&zwnj;ها را نادیده گرفت. پیچیدگی این امر وقتی بیشتر می&zwnj;شود که از هر سه عنوان پیش&zwnj;گفته برای دلالت بر پیشه&zwnj;وران دیگر حرفه&zwnj;های جاری در دورۀ اسلامی استفاده شده است. &laquo;هرچند می&zwnj;دانیم که بسیاری از معماران در زمینه&zwnj;های دیگر نیز خبره بوده&zwnj;اند، بااین&zwnj;همه هیچ محتمل نیست که دیگر پیشه&zwnj;وران هم معماری کرده باشند&raquo;. به&zwnj;گفتۀ گرابار، واضح است که کارهای متنوع ساختمانی را همواره به گروه&zwnj;های یکسانی نمی&zwnj;داده&zwnj;اند؛ چنان&zwnj;که گاهی یک بنّای ساده اختیارات و مسئولیت&zwnj;های یک معمار طراح را داشته و ازآن&zwnj;سو، یک بانی در بسیاری از امور و حتی فنون سازه&zwnj;ای و اجرایی اظهار نظر می&zwnj;کرده است. بنابراین &laquo;همان&zwnj;طورکه پروفسور مایر به&zwnj;خوبی این قضیه را اثبات کرده&raquo;، معماران چونان &laquo;خادمان بانیان معاصرشان بوده&zwnj;اند&raquo;.</p>
<p>گرابار در ادامه به این می&zwnj;پردازد که &laquo;بی&zwnj;ثباتی مفهوم معمار و ناسازگاری&zwnj;های منابع در دسترسمان باعث شده&zwnj;اند که پروفسور مایر نتواند تعریفی صریح و فنّی از مفهوم معمار عرضه کند&raquo;. بنابراین مایر مجبور بوده از استانداردهایی دوگانه در ساخت طومارش بهره ببرد، البته به&zwnj;جز برای مصداق&zwnj;های شناخته&zwnj;شده&zwnj;ای در معماری عثمانی. بااینکه گاه تعارض&zwnj;هایی رخ داده است، تردید کمی در این واقعیت است که کمال فهرست عرضه&zwnj;شده به&zwnj;دست پروفسور مایر در نهایت حد ممکن، براساس منابع اینک دردسترمان، است.</p>
<p>الگ گرابار فقید در ادامه پرسشی مطرح می&zwnj;کند: این طومار معماران چه دانشی دربارۀ معماری اسلامی به ما می&zwnj;دهد؟ گرابار می&zwnj;گوید که از حدوداً ۳۲۰ اسمی که مایر قطار کرده، یک&zwnj;سوم آنان ترک و ۲۵ تا اسپانیولی هستند. علت این امر فقط وجود آرشیوهای ترکی و متأخرتربودن ساختمان&zwnj;های ترکیه نیست، بلکه عوامل دیگری هم دخیل هستند. مثلاً تلاش&zwnj;های نظام&zwnj;مند دانشورانی همچون تورس بالباس[17] به فهم ما از معماری اسلامی اسپانیا کمک شایانی کرده است. اگر باقی نواحی اسلامی، خصوصاً ایرانِ صفوی، هم مشمول چنین کوشش&zwnj;های نظام&zwnj;مندی می&zwnj;شدند، نتایجی مشابه و چه&zwnj;بسا بهتر به دست می&zwnj;آمد. در ادامه گرابار توضیحاتی دربارۀ شماری از گزاره&zwnj;های آمده در مقدمۀ کتاب مایر می&zwnj;دهد، ازجمله این گزاره که &laquo;بانی تقریباً همۀ ساختمان&zwnj;های اسلامی از طبقۀ حاکمان، چه نظامیان چه دیوانیان، بوده&zwnj;اند. بنابراین در جهان اسلام نه معماری&zwnj;ای منسوب به طبقۀ مذهبی وجود دارد و نه معماری&zwnj;ای منسوب به بورژواها&raquo;. گرابار می&zwnj;نویسد &laquo;اهمیت این گزاره وقتی بهتر مشخص می&zwnj;شود که آن را در قیاس با اروپای غربی در نظر بگیریم. در اروپا طبقۀ مذهبی و وابسته به کلیسا از بانیان عمدۀ کلیساها، صومعه&zwnj;ها، بیمارستان&zwnj;ها، و کاخ&zwnj;ها بوده&zwnj;اند. به&zwnj;همین&zwnj;دلیل تاریخ معماری و تفسیر معماری و آثار معماران ارتباط تنگاتنگی با اوضاع فکری و معنوی زمانه&zwnj;اش داشته است... از چنین نسبت تنگاتنگی نمی&zwnj;توان در معماری اسلامی سراغ گرفت، البته مگر به&zwnj;صورتی کلی و مثلاً در پدیداری طرح مدرسه&raquo;. گرابار از مجموعۀ این&zwnj;ها نتیجه می&zwnj;گیرد که اگرچه درصورت مدنظر داشتن کردۀ فردهای حقیقی حوزۀ معماری اسلامی اثر مایر اثری پرشمول است، جایگاه معماری در جوامع سده&zwnj;های میانه نیز باید لحاظ شود که خودْ نیازمند پژوهش&zwnj;های دامنه&zwnj;دارتر و بیشتر است.</p>
<p>دربارۀ مجلد دوم این مجموعه، اسطرلاب&zwnj;سازان اسلامی، گرابار می&zwnj;نویسد که &laquo;این مجلد قرابت بسیاری بیشتری به ایدئال&zwnj;های پیکرۀ پیشه&zwnj;وران اسلامی دارد. زیرا اسطرلاب&zwnj;سازان از طبقه&zwnj;ای والاتر در جامعه اسلامی بوده&zwnj;اند و اسم و رسم و روش کارشان بیشتر و بهتر ثبت شده است. همچنین تعداد زیادی از اسطرلاب&zwnj;ها را می&zwnj;شناسیم که امضای یک نفر اسطرلاب&zwnj;ساز پای آنان است، امری که موجب شناخت بهتر خصیصه&zwnj;های منحصربه&zwnj;فرد هر پیشه&zwnj;ور می&zwnj;شود&raquo;. باری گرابار هم از اشاره به برابرنبودن دو مجلد اول این مجموعه، معماران و اسطرلاب&zwnj;سازان، نمی&zwnj;گذرد و بااین&zwnj;حال معتقد است که این نابرابری، مسیری که باید پیموده شود و نقشۀ راه را در اختیار ما خواهد گذاشت. گرابار می&zwnj;گوید انبوه اطلاعات عرضه&zwnj;شده در مجلد معماران اسلامی مقدمه&zwnj;هایی خواهند بود برای پاسخ&zwnj;دهی به پرسش&zwnj;ها و تردیدهای مطرح، بنابراین کار مایر را نباید به &laquo;فهرست مشاهیر&raquo; هنر اسلامی تقلیل داد، بلکه تمام&zwnj;وکمال از عهدۀ برآوردن آرزوی ماکس وان برخم برآمده است.</p>
<p>آخر سر و در مقام جمع&zwnj;بندی:</p>
<p>کتاب &laquo;معماران اسلامی و آثار آنان&raquo; یک فصل از پیکرۀ &laquo;فهرست پیشه&zwnj;وران اسلامی&raquo; است. مایر جلد/فصل دیگری از این فهرست را هم نگاشت: &laquo;اسطرلاب&zwnj;سازان اسلامی و آثار آنان&raquo;. هرچند مجلد دوم به&zwnj;مراتب جامع&zwnj;تر است و تقریباً به عمدۀ آنچه از چنین کتابی توقع می&zwnj;رود پاسخی کامل و مبسوط داده است. دربارۀ مجلد اول آن، یعنی طومار معماران اسلامی، هم می&zwnj;توان گفت که ضعف&zwnj;های این کتاب دقیقاً همان چیزهایی است که پژوهشگران و دانشوران کنونی باید در پی رفع آن&zwnj;ها باشند. چنان&zwnj;که گرابار به&zwnj;درستی و باانصاف گفته است، کتاب معماران اسلامی و آثار آنان نقشۀ راهی پیش روی ما می&zwnj;نهد تا با استفاده از منابع جدید و امکانات هزارۀ جدید:</p>
<p>تعریفی فنّی و جامعی از مفهوم معمار/مهندس/بنّا عرضه کنیم؛ سیر تحول مفهوم معمار/مهندس/بنّا را بررسی کرده و نسبت سیاق و وضع زمانه با آن تحولات احتمالی را بسنجیم؛ نقش و جایگاه صناعت معماری را در میان باقی صناعت&zwnj;ها و پیکرۀ کلّی دانش دورۀ اسلامی بازشناسی کنیم؛ جایگاه معمار/مهندس/بنّا را در سلسله&zwnj;مراتب حرفه&zwnj;های جاری در فرهنگ اسلامی بشناسیم و افول و صعود احتمالی آن در هر دوره را بررسی کنیم؛ اسم&zwnj;ورسم و نقش فردهای حقیقی فعال در حوزۀ معماری را بشناسیم و سهم هریک از آن&zwnj;ها را، درصورت وجود چنین سهمی، در شکل&zwnj;گیری و تحول معماری اسلامی بفهمیم و تحلیل کنیم؛ کتیبه&zwnj;ها و اسناد و متون تازه&zwnj;یافته و بررسی&zwnj;نشده را واکاوی کنیم، اسم&zwnj;ها و امضاهای روی آن&zwnj;ها را بازشناسی کنیم و طومار نگاشتۀ مایر را کامل کنیم؛ نقش بانیان بناهای اسلامی و سهم هر یک از آن&zwnj;ها، در هر دورۀ مشخص، را بازشناسی کنیم؛ فهرست کامل&zwnj;شدۀ معماران اسلامی را در کنار فهرست کاملی از دیگر پیشه&zwnj;وران اسلامی قرار دهیم و از گذر مطالعۀ تطبیقی آن&zwnj;ها، فهممان از تاریخ و فرهنگ این دوره را ارتقا دهیم، فهمی که خودْ مقدمه&zwnj;ای بر نوشتن تاریخ هنر و معماری اسلامی خواهد شد؛ همواره گوش&zwnj;به&zwnj;زنگ فهرست نسخه&zwnj;های خطی&zwnj;ای که از چهار گوشۀ جهان منتشر می&zwnj;شوند و ناظر بر فرهنگ و تاریخ دورۀ اسلامی هستند، باشیم تا شاید اسمی یا اثری از یک معمار/مهندس/بنّا و چه&zwnj;بسا فهرستی از آنان پیدا کنیم. همچنین اخبار و اطلاعات نسخه&zwnj;های خطی تازه&zwnj;کشف&zwnj;شده و کتاب&zwnj;های خطی تصحیح&zwnj;نشده را پیگیری کنیم و سعی کنیم نسخه&zwnj;های مربوط به صناعت را شناسایی و درصورت لزوم تصحیح و منتشر کنیم؛ فهرست جامع و کاملی از کتیبه&zwnj;های دورۀ اسلامی ایجاد کنیم، فهرستی که شامل محتوای کتیبه، تصویری از هر کتیبه، و نمایه&zwnj;های متنوع و کارامدی از آن&zwnj;ها باشد: نمایۀ اعلام، نمایۀ جغرافیایی، و... .</p>
<p>&nbsp;</p>
<p>در انتهای این نوشتار، شماری از صفحه&zwnj;های کتاب معماران اسلامی و آثار آنان را به&zwnj;صورت تصادفی انتخاب و ارائه کرده&zwnj;ام.</p>
<p>&nbsp;</p>
<p dir="ltr">[1] Leo Aryeh Mayer</p>
<p dir="ltr">[2] Islamic architects and their works, Geneve, A. Kundig, 1956.</p>
<p dir="ltr">[3] Islamic astrolabists and their works, Geneve, A. Kundig, 1956.</p>
<p dir="ltr">[4] Max Van Berchem</p>
<p>[۵]ازقرارِ&zwnj;معلوم رسالۀ او چاپ نشده است و جست&zwnj;وجوهای من برای یافتن نسخه&zwnj;ای از رسالۀ او تاکنون بی&zwnj;نتیجه مانده است.&nbsp;</p>
<p dir="ltr">[6] D. S. Rice and H. Z. Hirschberg, &ldquo;Leo. A. Mayer&rdquo;, Ars Orientalis, Vol. 4 (1961), pp. 454-462.</p>
<p dir="ltr">[7] kiriz Nicola</p>
<p dir="ltr">[8] sebastos</p>
<p dir="ltr">[9] Persia</p>
<p dir="ltr">[10] Ernst Dietz</p>
<p dir="ltr">[11] Gaston Wiet</p>
<p dir="ltr">[12] Donald N. Wilber, &ldquo;Reviewed Work(s): Islamic Architects and Their Works by L. A. Mayer&rdquo;, The Art Bulletin, Vol. 38, No. 4 (Dec., 1956), p. 253.</p>
<p dir="ltr">[13] J. Sourdel-Thomine, &ldquo;Reviewed Work(s): Islamic Architects and Their Works by L. A. Mayer; Islamic Astrolabists</p>
<p dir="ltr">and Their Works by L. A. Mayer&rdquo;, Arabica, T. 4, Fasc. 1 (Jan., 1957), pp. 80-81.</p>
<p dir="ltr">[14] Nabia Abbott, &ldquo;Reviewed Work(s): Islamic Architects and Their Works by L. A. Mayer&rdquo;, Journal of Near Eastern Studies, Vol. 18, No. 1 (Jan., 1959), p. 94.</p>
<p dir="ltr">[15] Oleg Grabar, &ldquo;Reviewed Work(s): Islamic Architects and Their Works by L. A. Mayer; Islamic Astrolabists</p>
<p dir="ltr">and Their Works by L. A. Mayer&rdquo;, Ars Orientalis, Vol. 3 (1959), pp. 220-224.</p>
<p dir="ltr">[16] Ernst K&uuml;hnel, Reviewed Work(s): Islamic Architects and Their Works by L. A. Mayer; Islamic Woodcarvers and Their Works by L. A. Mayer; Islamic Metalworkers and Their Works by L. A. Mayer, Oriens, Vol. 16 (Dec. 31, 1963), pp. 361-363.</p>
<p>[17] Leopoldo Torres Balb&aacute;s</p>