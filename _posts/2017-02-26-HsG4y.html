--- 
title: "پرسش‌هایی در باب «چیستی و کاربرد تاریخ معماری»" 
authors: hajighasemi 
types: blog 
featured: false
slug: HsG4y 
--- 
<p>۱. آیا باید از تاریخ معماری توقع کاربردی داشت؟ بسیاری هدف تاریخ را افزایش معرفت درونی و امری ذهنی می&zwnj;دانند. در این صورت ترکیب لفظ تاریخ با معماری که فرآیندی عملی و عینی است، چه معنایی دارد؟</p>
<p>در باور من تاریخ معماری کاربردی است و شاید از هر نوع تاریخ دیگری هم کاربردش بیشتر باشد. به طورکلی مورخ محققی است که زمینۀ کارش گذشته است. او بی&zwnj;گمان برای یافتن پاسخ سوالات امروزی خود به سراغ تاریخ می&zwnj;رود و سوابق موضوعی را که مدنظر دارد در گذشته جستجو می&zwnj;کند و از آن درسی برای حل مشکل امروز می&zwnj;گیرد. او برای لذت یا نوستالژی به مطالعۀ گذشته نمی&zwnj;پردازد، هرچند ممکن است از این مکاشفه لذت هم ببرد، اما جستجویش هدفمند است.<br />&nbsp; &nbsp; برای او مطالعۀ گذشته کلاس درس مغتنمی است که در آن افکار خود را در مقایسه با اندیشه&zwnj;&zwnj;های دیگران می&zwnj;سنجد، به عواقب هر عملی واقف می&zwnj;شود، به جوانب نادیده اندیشه&zwnj;اش آگاهی می&zwnj;یابد و به این ترتیب به افکارش جامعیت می&zwnj;بخشد. از تکرار اشتباهات گذشته دوری می&zwnj;کند و تجربیات گذشتگان را تکیه&zwnj;گاه محکمی برای اندیشه&zwnj;های خود قرار می&zwnj;دهد. البته در این میان تفاوت و تمایز دوران&zwnj;های مختلف را با هم از یاد نمی&zwnj;برد. تاریخ معماری هم جز این نیست، البته با تفاوت&zwnj;هایی که توضیح خواهم داد.</p>
<p>۲. آیا هدف تاریخ معماری با تاریخ مقولات دیگری چون فلسفه و دین و موسیقی تفاوت دارد؟ آیا همان هدفی که برای تاریخ معماری متصور است می&zwnj;توان از تاریخ نقاشی یا تاریخ علم انتظار داشت؟</p>
<p>اگر چناچه گفتیم تاریخ را به معنای ورز دادن و چکش&zwnj;کاری اندیشه&zwnj;های امروز بدانیم که می&zwnj;توان به مدد آن افکار امروزی را محک زد و چشم انداز روشنی برای آینده ساخت، هدفِ تاریخِ مقولاتِ مختلف روشن می&zwnj;شود. البته بین آنها اختلافات مهمی هم هست.</p>
<p>&nbsp; &nbsp; معمولاً در تاریخ&zwnj; نگاری یک موضوع، نحوۀ تطور افکار و سیر آن، رویدادهای مهم، حرکت&zwnj;ها، ایستادن&zwnj;ها و علل و عوامل آنها، نقاط اوج و حضیض، سنجش موانع و امکانات، معرفی افراد و وقایع تاثیرگذار و بسیاری مطالب دیگر در گذشته آن موضوع بررسی می&zwnj;شود. در این&zwnj;حال تاریخ هر موضوع، در واقع "گزارشی" است از سرگذشت آن مقوله و از چگونگی&zwnj;ها و چرایی&zwnj;های آن سرگذشت. اما هنگامی&zwnj;که به تاریخ هنر می&zwnj;&zwnj;&zwnj;رسیم، که من معماری را جزئی یا شاخه&zwnj;ای از آن می&zwnj;دانم، موضوع ابعاد دیگری پیدا می&zwnj;کند و به گمان من کارآیی تاریخ بسیار بیشتر می&zwnj;شود.</p>
<p>&nbsp; &nbsp; تاریخ هنر، موضوع پیچیده&zwnj;تری است. هنر بستر مطالعۀ صریحی نیست. زبان هنر، زبانی دیگر است، زبان بی&zwnj;زبانی. بیانش "آنی" است که بدون هیچ واسطه&zwnj;ای به مخاطب خود القا می&zwnj;کند. آنچه مخاطب در مواجهه با اثر هنری در می&zwnj;یابد به صورت دیگری قابل بیان نیست و به کلام در نمی&zwnj;آید. کلمات حداکثر می&zwnj;&zwnj;توانند اشاراتی به آن"حال" داشته باشند. قرن&zwnj;هاست که مونالیزا به بینندگانش لبخند می&zwnj;زند و آنها "حالی" را در این لبخند می&zwnj;یابند که از گفتنش عاجزند. نزدیک هزار و پانصد سال است که هرکس زیر گنبد عظیم ایاصوفیه می&zwnj;ایستد به "حیرتی" دچار می&zwnj;شود که قابل انتقال به غیر نیست. توصیف آن "حیرت" با ذکر طول و عرض و ارتفاع گنبد خیال خامی بیش نیست.</p>
<p>&nbsp; &nbsp; اثر هنری مخاطب را در موقعیتی ویژه یا موقعیتی دراماتیک (به قول مهندس بهشتی) قرار می&zwnj;&zwnj;&zwnj;دهد. بیان خاص اثر هنری باید به چشم دل خوانده شود. به گفتۀ مولانا باید گوش&zwnj;ها چشم شود تا آن حال به دیده آید. در واقع تاریخ هنر تاریخ آن"حال"ها و تحولات آن در دوران&zwnj;های مختلف است. به این ترتیب هرچند دریافت آن" حال" جز در مواجهه با اثر هنری میسر نمی&zwnj;شود تاریخ هنر باید بکوشد با تدارکاتی که می&zwnj;کند مخاطبش را به همان سو بکشاند و او را حتی&zwnj;المقدور و به هر تدبیر متوجه آن موقعیت دراماتیک یا "متن نمایش" کند و به حد" گزارشی" از واقعه، چنان&zwnj;که در تاریخ مقولات دیگر معمول است، اکتفا نکند. اکتفاکردن به محدودۀ عقلی در تاریخ هنر، امری که در اغلب تاریخ&zwnj;نامه&zwnj;های هنر دیده می&zwnj;شود بی&zwnj;توجهی به ذات و ماهیت هنر و ترسیم چهره&zwnj;ای خشک و کسالت&zwnj;آور از هنرست که به تنهایی کارآیی چندانی ندارد.</p>
<p>۳. آیا ارزش تاریخ معماری بیش از همه به تأثیر آن در عمل معماری و پای میز طراحی وابسته است؟ در این صورت، آیا می&zwnj;&zwnj;توان از تاریخ معماری سایر ملل و فرهنگ&zwnj;ها هم استفادۀ طراحانه کرد؟</p>
<p>فکر می&zwnj;کنم تا همین جا روشن شده است که در نگاه من، تاریخ معماری، تاریخ تجربیات فضاسازی و تحولات آن است. البته برای پیشبرد این بحث محوری، اطلاعات و مطالعاتی حاشیه&zwnj;ای دربارۀ شرایط و زمینه&zwnj;های پدیداری آثار را نیز، اگر ذهن محقق را بیش از اندازه اشغال نکنند و جانشین متن نشوند، لازم می&zwnj;دانم.</p>
<p>&nbsp; &nbsp; اگر چنین به تاریخ معماری بنگریم قطعاً آن را رکن رکینی در آموزش معماری و تکیه&zwnj;گاه مهمی در پای میز طراحی معماران خواهیم دانست. اما از آنجا که معماری پدیده&zwnj;ای فرهنگی است، تاریخ معماری شواهدی حیّ و حاضر از حال و روز مردمان، علم و فن ایشان و خصوصیات زندگی و باورهایشان را نیز از هزاران سال پیش تا امروز عرضه می&zwnj;دارد.</p>
<p>&nbsp; &nbsp; پس آموزه&shy;های تاریخ معماری می&zwnj;&zwnj;تواند به آنچه در طراحی به&zwnj; کار معماران می&zwnj;آید و هدف اصلی تاریخ معماری است خلاصه نشود بلکه اسباب نوعی آشنایی و نزدیکی با چندوچون زندگی گذشتگان و به عبارت دیگر فرهنگ یک قوم را فراهم کند. بدینگونه همچنان که مورخ معماری در مطالعاتش محتاج پژوهش پژوهشگرانی است که به جنبه&zwnj;های گوناگون کمی و کیفی زندگی مردم در ادوار گذشته می&zwnj;پردازند، محققین سایر رشته&zwnj;های تاریخی نیز می&zwnj;&zwnj;توانند از شواهد و دستاوردهای تاریخ معماری بهره مند شوند و می&zwnj;شوند.</p>
<p>&nbsp; &nbsp; این پیوند و نیاز متقابل تاریخ معماری با سایر رشته&zwnj;های تاریخ و فرهنگ باعث شده برخی دست اندرکاران تاریخ معماری با سوءتفاهمی در تفکیک رشته&zwnj;ها، مطالعه در هر رشته تاریخ و فرهنگ را عین تاریخ معماری بینگارند. با این سوءتفاهم دامنۀ تاریخ معماری در ذهن ایشان بسیار گسترش یافته و سبب شده گاهی مورخان معماری را در کسوتی ببینیم که بر قامت ایشان دوخته نیست. البته این را هم بگویم که تاریخ معماری و رشته&zwnj;های فرهنگی به لحاظ پیوندهایی که بینشان هست مرز ظریفی دارند که حفظ آن اغلب کاری دشوارست و درغلطیدن از یکسوی آن به سوی دیگر سهل.</p>
<p>&nbsp; &nbsp; بخش دوم سؤال به موضوع مهم دیگری بازمی&zwnj;گردد که تفاوت تاریخ معماری در فرهنگ خودی و سایر فرهنگ&zwnj;هاست. آنچه تاکنون دربارۀ تاریخ معماری گفتیم صورتی عام و کلی از تاریخ معماری را مدنظر داشت. بدیهی است که تاریخ معماری هر فرهنگ برای معماران اهل آن فرهنگ کاراتر و پراهمیت&zwnj;تر است. آشنایی و تکیه بر تاریخ معماری خودی به آثار طراحان شخصیتی مستقل و معتبر می&zwnj;بخشد که ریشه در اعماق فرهنگشان دارد و از آن سیراب می&zwnj;شود.</p>
<p>&nbsp; &nbsp; اما چنانکه اشاره کردیم تجربیات فضاسازی معماری فرهنگ نمی&zwnj;شناسد. همۀ این تجربیات برای همۀ معماران متعلق به همۀ فرهنگها آموزنده و کارساز است. البته میزان و عمق ادراک و استفاده از این آموزه&zwnj;ها با نزدیکی به فهم خصوصیات فرهنگی و درک بهتر خیال و فضای مطلوب در هر فرهنگ بیشتر می&zwnj;شود و با دوری از آن کمتر. و این نکته ارزش و اهمیت تاریخ معماری خودی را نسبت به تاریخ معماری&zwnj;های دیگر بهتر می&zwnj;نمایاند.</p>
<p>۴. تاریخ معماری تا چه حد به معمار در خلق اثر معماری کمک می&zwnj;کند؟ آیا معماران نیازی به شناخت تاریخ معماری دارند؟</p>
<p>برای پاسخ روشن&zwnj;تر باید قدری مسئله را باز کنیم. معماران در خلق اثر، فضای مطلوبی را می&zwnj;جویند که در جان و ضمیر خود آن را دریافته&zwnj;اند. ایشان تلاش می&zwnj;کنند تا به آن دریافت درونی خود یا "خیال" صورتی مادی ببخشند و آن را در اختیار دیگران بگذارند. با این وصف، اثر معماری مانند هر اثر هنری دیگر، حاصل جمع عوامل محیطی موثر بر آن نیست بلکه ورای آنست.</p>
<p>&nbsp; &nbsp; البته معماران نمی&zwnj;&zwnj;توانند عوامل محیطی و شرایطی که اثر در آن پدید می&zwnj;آید همچون اقلیم، مشخصات بستر طرح و پیرامونش، فناوری&zwnj;های ساختمانی موجود، مصالح در دسترس و مختصات آنها و... و یا خواسته&zwnj;های کارفرما، محدودیت&zwnj;های اقتصادی، ضروریات اجتماعی، قوانین و مقررات و ... را به عنوان واقعیات اثرگذار بر طرح نادیده بگیرند. در بسیاری مواقع این عوامل، همه یا برخی، با فضای مطلوبی که طراح به دنبال آنست، همخوانی ندارند و این معمار است که باید تک&zwnj;تک آنها را به درستی بشناسد؛ همخوانی یا عدم همخوانی آنها را با آنچه در درون یافته بسنجد و با تیزهوشی و ابتکار و ابداع بین آنها و خیال خود تعامل و تفاهمی پدید آورد، تعاملی که در نهایت طرح او را روایتی صادق از فضای مطلوبش بگرداند. اینجاست که تاریخ معماری می&zwnj;&zwnj;تواند راهنمای خوبی برای او باشد.</p>
<p>&nbsp;&nbsp; اما کار او با جستجوی راه&zwnj;های تعامل با واقعیات بیرونی و تلاش در جهت تفوق بخشیدن به خیال خاتمه نمی&zwnj;یابد. او در عین حال باید صورتی مادی از فضای مطلوب خود فراهم آورد یا به عبارت بهتر بیآفریند، امری که جز در سایۀ توان و قابلیت&zwnj;های طراحی و فضاسازی ممکن نیست. او برای این مهم باید ذهنی عجین با فضای معماری داشته باشد، هر جزء را در کلی ببیند و از تأثیر و تأثر این جزء و کل بر یکدیگر آگاه باشد. درون و بیرون طرح را با هم تصور کند و هماهنگ سازد و ... و عواقب همۀ تصمیماتش را به درستی پیش&zwnj;بینی کند.</p>
<p>&nbsp; &nbsp; همچنین او باید بر مقولات مؤثر در ساخت فضا تسلط داشته باشد و تأثیر هریک را در کیفیات فضا به تجربه دیده باشد. مثلاً کارکرد و سازه را درنظر گیرد؛ با تأثیر عمیق شکل، اندازه و تناسب بر فضا آشنا باشد، خصوصیات مصالح و بافت&zwnj;های گوناگون را از جهات مختلف در ذهن داشته باشد و اثر هریک و ترکیبات آنها را در فضا دریافته باشد. با نقش آفرینی رنگ و نور در فضاسازی آشنا باشد و کیفیاتی را که تنها به وسیلۀ آنها در فضا پدید می آید شناخته باشد و ... .</p>
<p>&nbsp; &nbsp; او در عین حال برای آفریدن فضای مورد نظرش باید بر مسیر خلاقۀ طرح فضا نیز اشراف داشته باشد؛ بتواند در هر مرحلۀ طراحی، طرح را بخواند و تصوری از محصول نهایی کارش داشته باشد. همینطور باید با اتکا به تجربیات و آموخته&zwnj;هایش در طراحی جسور، قدرتمند و دوراندیش ظاهر شود و آگاهانه از بعضی انتخاب&zwnj;ها اجتناب کند و به بعضی خطرات تن دهد. تنها در سایۀ این گونه مهارت&zwnj;ها و توانایی&zwnj;هاست که او می&zwnj;&zwnj;تواند عناصر متفرق گوناگون را به وحدتی دلخواه برساند. البته در این&zwnj;جا باید یادآور شد که هرچند آن فضای مطلوب خیالی هیچگاه به تمام و کمال در قالب ماده نمی&shy;گنجد اما به هرحال معماری آگاه و توانا و باتجربه و خلاق قطعاً در این کار موفق&zwnj;تر خواهد بود.</p>
<p>&nbsp; &nbsp; بدینگونه باید گفت که با دریافتن خیال که صورتی مجمل و مبهم از فضای مطلوب و جوهره طرح فضاست، طراحی آغاز می&zwnj;شود و پیشبرد و به ثمر رساندن موفقیت&zwnj;آمیز آن در گرو توانایی و احاطه بر موضوع است که جز با ممارست و تجربه فضا و فضاسازی و دیدن و هضم کردن، اندیشیدن در کم وکیف آن و چون و چرا کردن در دستاوردهای آن حاصل نمی&zwnj;&zwnj;&zwnj;&zwnj;آید. و اینها نیز همه آموزه های تاریخ معماری می&zwnj;&zwnj;تواند باشد.</p>
<p>&nbsp; &nbsp; در اینجا باید توجه کرد که با تکمیل طرحْ اثر معماری محقق نمی&zwnj;شود. تحقق آن امری پرهزینه و زمان&zwnj;بر است. سرمایۀ فراوان و متخصصین و استادکاران گوناگون می&zwnj;طلبد که همه گرد هم آیند و زمانی طولانی را صرف کنند تا اثر معمار ساخته شود. آنچه بدین گونه حاصل می&zwnj;شود نیز البته برگشت&zwnj;ناپذیر است و تغییر و اصلاح آن اگر غیرممکن نباشد به سختی تمام میسر می&zwnj;شود، امری که کار معماران را بسیار خطیر و پرواهمه می&zwnj;کند. درست همینجاست که معماری از هنرهای دیگر متمایز می&zwnj;شود. یک موسیقیدان همزمان خلق اثر، اگر نه با صورت کامل اثر، با خلاصه&zwnj;ای از عین اثر هنری خود روبه&zwnj;روست و به آسانی قادرست هر تغییری در آن بدهد. یک خوشنویس یا نقاش نیز براحتی با اثر خود مواجه می&zwnj;شود و می&zwnj;&zwnj;تواند آنچه را نمی پسندد به آسودگی تغییر دهد یا حذف کند یا حتی کل اثر را معدوم نماید. اما معماران از هیچکدام این موهبت&zwnj;ها برخوردار نیستند.</p>
<p>&nbsp; &nbsp; چنانکه گفتیم، اثر معماری گران&zwnj;قیمت و دیریاب است و راهی برای تصحیح اشتباهات یا تغییر انتخاب&zwnj;ها در آن وجود ندارد. به این ترتیب تجربه فضا و فضاسازی و مشاهده آنچه خود آفریده&zwnj;اند برای معماران بسیار دور از دسترس است و تنها پس از ساخت کامل اثر ممکن می&zwnj;شود، درحالی&zwnj;که در همه مراحل کار به آن نیاز مبرم دارند. اینجاست که تاریخ معماری به مثابه استادی سردوگرم چشیده و پرتجربه و رفیقی شفیق از راه می&zwnj;&zwnj;&zwnj;رسد و با دراختیار گذاشتن تجربیات بی انتهایش دست معماران را می&zwnj;گیرد، راههای درست را نشانشان می&zwnj;&zwnj;&zwnj;دهد و از مهلکه&zwnj;ها برحذرشان می&zwnj;دارد.</p>
<p>&nbsp; &nbsp; خلاصه اینکه تاریخ معماری که حاصل تجربیات نسل&zwnj;های متعدد و متنوع بسیار معماران را در خود دارد می&zwnj;&zwnj;تواند در همۀ مراحل طراحی راهنمایی وثیق برای معمار طراح باشد؛ خیال مجمل و مبهم او را آشکارتر کرده و توسعه دهد؛ در چگونگی صورت بخشیدن به آن یاری رساند؛ راه&zwnj;های مواجه با واقعیات بیرونی را به او بیاموزد؛ حساسیت نسبت به فضا و درک آن را افزایش دهد؛ عوامل برسازنده فضا و میزان تأثیر هرکدام آنها را به او آموزش دهد؛ به او شهامت و تهور در طراحی و چشمی آینده&zwnj;بین ببخشد و معیارهایی آزموده و محک خورده برای انتخاب&zwnj;ها و انصراف&zwnj;هاى او فراهم آورد.</p>
<p>۵. رابطۀ تاریخ و تئوری معماری از نظر شما چگونه است؟ آیا می&zwnj;&zwnj;توان از دل تاریخ معماری به تئوری معماری دست یافت؟</p>
<p>تاریخ استوار بر تئوری است. از دیدگاه من، تئوری مانند دریچه&zwnj;ای است که مورخ از آن به گذشته می&zwnj;نگرد. دریچه&zwnj;ای که چشم انداز او، جهت دید و چگونگی نگاهش را مشخص می&zwnj;کند و تاریخ محصول نگاه از آن دریچه است. همه بایدها و نبایدها، راه و روش&zwnj;ها، جهت&zwnj;ها، اهم و فی الاهم&zwnj;&zwnj;ها را در مطالعه، تئوری معلوم می&zwnj;کند. ارزش و اهمیت عوامل و عناصری که در مطالعه دخیل&zwnj;اند و نوع و اولویت&zwnj;بندی آنها را تئوری تعیین می&zwnj;کند. تئوری مبنای تصمیم&zwnj;ها و تکیه&zwnj;گاه نتیجه&zwnj;گیری&zwnj;هاست. به عبارت دیگر تئوری اصل و اساس نگاه مورخان را شکل می&zwnj;&zwnj;&zwnj;دهد، همانند خیال که اصل و اساس طرح طراحان از آنست.</p>
<p>&nbsp; &nbsp; با تئوری&zwnj;های مختلف از مطالعه موضوعی واحد، نتایج گوناگون حاصل می&zwnj;شود و موضوعات مختلف را تئوری واحد ممکن است بر یک نهج براند. اگر تاریخ یا تاریخ معماری به یک موضوع و زمینه خاص اشاره دارد، تئوری مجرد و انتزاعی است و اگر تاریخ به زمان و مکان مشخصی می&zwnj;پردازد، تئوری بی زمان و مکان است. به این ترتیب تئوری این امکان و قابلیت را به مورخ می&zwnj;&zwnj;&zwnj;دهد که ورای زمان و مکان بایستد، آینده را پیش&zwnj;بینی کند و نادانسته&zwnj;ها را تخمین بزند. در عین حال تئوری مقوم مطالعه تاریخی و نظم دهنده و انسجام بخش آن است.</p>
<p>&nbsp; &nbsp; بدین گونه تاریخْ بی تئوری شکل نمی&zwnj;گیرد و به ثمر نمی&zwnj;نشیند. همۀ تاریخ&zwnj;ها و تاریخ معماری&zwnj;ها بر تئوری استوارند، چه آن را به روشنی بیان کنند و چه در ناخودآگاه آن را لحاظ کرده باشند. و بدیهی است که هرچه تئوری پخته&zwnj;تر و یکپارچه&zwnj;تر باشد مطالعۀ تاریخی یا تاریخ معماری متکی بر آن بهنجارتر و قاعده&zwnj;مندتر خواهد بود. در مقابل هرچند تئوری موکول به تاریخ نیست، اما بدون وجود موضوع تاریخی، و در اینجا تاریخ معماری، به کار نمی&zwnj;&zwnj;&zwnj;&zwnj;آید. صحت و سقم تئوری بى زمان و مكان تنها در انطباق یا عدم انطباق با مباحث و آثارتاریخی زمان و مکان&zwnj;مند و تفسیر و توضیح آنها شناخته می&zwnj;شود. به این ترتیب تاریخ بوتۀ آزمایش تئوری است و بدون این آزمون، تئوری اعتبار و اهمیت و معنا ندارد.</p>
<p>&nbsp; &nbsp; در پاسخ به اینکه آیا می&zwnj;&zwnj;توان از دل تاریخ معماری به تئوری معماری دست یافت، باید بگویم که مطابق آنچه گفتیم قاعدتاً از تاریخ معماری نمی&zwnj;&zwnj;توان به تئوری دست یافت. چراکه تاریخ خود متکی بر تئوری است و تئوری از منابع دیگری تغذیه می&zwnj;شود. درعین&zwnj;حال به نظرم می&zwnj;&zwnj;&zwnj;رسد که پرسه زدن مدام میان آثار معماری و ملاحظه و مداقه و چون و چرا کردن در آنها، دنبال موضوعات و وقایع مرتبط با آنها بودن و تعمیق یافته&zwnj;ها و دریافت&zwnj;ها به مرور شاید بتواند زمینه&zwnj;ای آماده برای شکل&zwnj;گیری و پرورش تئوری در ذهن محقق فراهم آورد.</p>
<p>به کوشش سیاوش گل&zwnj;محمدی</p>
<p>بهمن ۱۳۹۵</p>