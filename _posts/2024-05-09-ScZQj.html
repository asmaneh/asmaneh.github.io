--- 
title: "نظری اجمالی بر کاربردِ دانشِ تاریخ در مطالعه‌ی آثارِ باقیه‌ی معماریِ ایران (۲)" 
authors: tahmasbi 
types: blog 
tags: دانش تاریخ,آثار,آثار معماری ایران,آثار باقیه,احسان طهماسبی,آسمانه,مطالعات معماری ایران 
featured: false
slug: ScZQj 
excerpt: "معماری دانشی میان‌رشته‌ای است، از این رو، روش تحقیق در این حوزه بسته به موضوع و رویکرد می‌تواند کمّی یا کیفی یا ترکیبی از این دو باشد. هنگامی که موضوع تاریخ معماری است، رویکردها به حوزه‌ی تاریخ، باستان‌شناسی، و هنر نزدیک می‌شود. برای مثال، نسرین گلیجانی مقدم پنج نوع نگرش را در تعریف تاریخ معماری بیان می‌کند: تاریخی، معمارانه، هنرشناسانه، باستان‌شناسانه، و تشبیهی." 
--- 
<p><strong>نظری اجمالی بر کاربردِ دانشِ تاریخ در مطالعه&zwnj;ی آثارِ باقیه&zwnj;ی معماریِ ایران (۲)*</strong></p>
<p>احسان طهماسبی</p>
<p>&nbsp;</p>
<p>۳. نسبت معماری ایران و تاریخ&nbsp;</p>
<p>معماری دانشی میان&zwnj;رشته&zwnj;ای است، از این رو، روش تحقیق در این حوزه بسته به موضوع و رویکرد می&zwnj;تواند کمّی یا کیفی یا ترکیبی از این دو باشد. هنگامی که موضوع تاریخ معماری است، رویکردها به حوزه&zwnj;ی تاریخ، باستان&zwnj;شناسی، و هنر نزدیک می&zwnj;شود. برای مثال، نسرین گلیجانی مقدم پنج نوع نگرش را در تعریف تاریخ معماری بیان می&zwnj;کند: تاریخی، معمارانه، هنرشناسانه، باستان&zwnj;شناسانه، و تشبیهی.[۳۳]&nbsp; از نظر وی تعریف رویکرد تاریخی گستره&zwnj;ی وسیعی را شامل می&zwnj;شود &laquo;از تعریفی که تاریخ معماری را بررسی معماری گذشته بر اساس تحولات تاریخی می&zwnj;داند و راه را برای تجزیه و تحلیل تحولات تاریخی از دیدگاه&zwnj;ها و ایدئولوژی&zwnj;های مختلف باز می&zwnj;گذارد تا این تعریف که تاریخ معماری را مطالعه&zwnj;ی جنب&zwnj;های کمّی تحول و تطوّر معماری گذشته می&zwnj;داند که به وسیله&zwnj;ی آن انسان درباره&zwnj;ی یکی از مظاهر گذشته به آگاهی و شناخت می&zwnj;رسد.&raquo;[۳۴]&nbsp; هِیزل کانْوِی و راوئن رونیش سه دسته رویکرد را پیشنهاد می&zwnj;دهند: &laquo;رویکرد عملی، رویکرد تاریخی، و رویکرد زیباشناسانه. هدف رویکرد عملی آن است که معلوم کند چه چیزی ساخته، به چه هنگام برپا، و به دست چه کسی یا کسانی ساخته شده است. در رویکرد تاریخی درباره&zwnj;ی سبب ساختن بنا و نسبت آن با اوضاع و احوال اجتماعی و اقتصادی و سیاسی و فرهنگی و دینی تحقیق می&zwnj;شود. با رویکرد زیباشناسانه ویژگی&zwnj;ها و مشخصه&zwnj;های بصری و سبکی بیان می&zwnj;شود و طرز تغییر سبک&zwnj;ها و علل آن روشن می&zwnj;شود.&raquo;[۳۵]&nbsp;&nbsp;</p>
<p>رویکرد تاریخی معنای نزدیکی با اصطلاح &laquo;تاریخیگری&raquo; یا تاریخ&zwnj;گرایی در نزد مورخان دارد. استنفورد می&zwnj;گوید که &laquo;تاریخ&zwnj;گرایی عبارت از این فهم است که همه&zwnj;ی پدیده&zwnj;های اجتماعی و فرهنگی به نحوی تاریخی تعیّن یافته&zwnj;اند. این امور به عصر خود و مجموعه&zwnj;ی اجتماعی ـ فرهنگی خودشان تعلق دارند.&raquo;[۳۶]&nbsp; شهرام پازوکی تاریخیگری یا مکتب اصالت تاریخ را یکی از رویکردهایی می&zwnj;داند که از دوره&zwnj;ی مدرن وارد تاریخ هنر شده و ویژگی&zwnj;های آن را چنین برشمرده است: &laquo;مطابق این نگرش هر چیزی را فقط با شناختن بستر یا زمینه&zwnj;ی تاریخی&zwnj;ای که در دل آن پدید آمده است، می&zwnj;توان شناخت. [...] بنا بر تاریخیگری، هیچ تفکری خود هویت و حقیقتی ندارد، بلکه تابع اوضاع خاصی از قبیل اجتماعی و اقتصادی و سیاسی و غیره است. ما با ماهیت امور سر و کار نداریم؛ اصولاً اشیاء و امور ماهیتی ندارند؛ آن&zwnj;چه با آن&zwnj;ها سر و کار داریم، جز همین عوارض و آثار اشیا نیست. [...] تاریخ همواره سیری رو به جلو، یعنی رو به ترقی دارد. [...] یکی دیگر از اجزای تاریخیگری این است که گذشته امری ابژکتیو است؛ یعنی ابژه&zwnj;ای علمی است که می&zwnj;توان با روش&zwnj;های علمی درباره&zwnj;اش تحقیق کرد. کافی است ابزار لازم را داشته باشیم تا بتوانیم به گذشته راه یابیم و در آن تصرف کنیم. مهم&zwnj;ترین ابزار این&zwnj;کار منبع یا متن است.&raquo;[۳۷]&nbsp; &nbsp;از نظر وی، در فرهنگ دینی و سنتی، رویکرد تاریخیگری به حقیقت هنر راه نمی&zwnj;برد: &laquo;در همه&zwnj;ی فرهنگ&zwnj;ها در عالم سنتی، ماهیت هر چیز مستقل از ظهور آن در زمان و مکان است. بنا بر این، پدیده&zwnj;ها و رویدادها هم حقیقتی فارغ از زمان و تاریخ مادی دارند و هم پی&zwnj;گیری آن&zwnj;ها در&nbsp; طول زمان به حقایق بی&zwnj;زمان منجر می&zwnj;شود. [...] مبنای تاریخیگری پوزیویتیسم و عقلانیت خشک عصر روشنگری است؛ [...] بنا بر پوزیویتیسم، آن&zwnj;چه ورای پوزیتیو است، مثل راز، ساحت قدس، سرّ، عالم معنا، و بالاخره عالم هنری به کلی منتفی است.&raquo;[۳۸]</p>
<p>در مقابل تاریخیگری، تلقی &laquo;هرمنوتیکی&raquo; و &laquo;پدیدارشناسانه&raquo; نیز از تاریخ وجود دارد که از نظر پازوکی با تفکر هنری و عرفانی متناسب&zwnj;تر بوده و پیش&zwnj;تر در ادیان و سنن شرقی وجود داشته است. &laquo;بنا بر تلقی هرمنوتیکی، تاریخْ نفسی یا انفسی است؛ یعنی تاریخ در ما است، نه ما در تاریخ. تاریخ حقیقتی است که با بشر آغاز می&zwnj;شود و با بشر پایان می&zwnj;گیرد و اصلاً نحو خاصی از وجود بشر است. چنین نیست که تاریخ و بشر دو امر مجزا باشند و بشر واقع در تاریخ باشد؛ بلکه سنخ وجود آدمی تاریخی است. [...] پس طریق پدیدارشناسی نوعی گذر از تاریخیگری است، یعنی پشت سر گذاشتن تاریخ و اعتبار نکردن آن. اگر تاریخ را اعتبار نکنیم و صولت زمان را از میان برداریم، به بی&zwnj;زمانی یا اول&zwnj;الزمان می&zwnj;رسیم. اول&zwnj;الزمان به اسطوره برمی&zwnj;گردد. در پدیدارشناسی، موقعیت&zwnj;های مربوط به زمان و مکان و هر چه به وجود خارج ابژه&zwnj;ها مربوط می&zwnj;شوند به محاق تعلیق می&zwnj;گذارند و اعتبار نمی&zwnj;کنند. [...] در تاریخ انفسی به وجه&zwnj;الربّی پدیده&zwnj;ها توجه می&zwnj;وشد؛ از این رو، زمان افقی و متوالی شکسته می&zwnj;شود و همه هم&zwnj;زمان می&zwnj;شوند. پیداست که چنین تاریخی را کسی می&zwnj;تواند بنویسد که اهل تذکر باشد و از وجه&zwnj;الربّی پدیده&zwnj;ها خبر داشته باشد.&raquo;[۳۹]&nbsp; استنفورد درباره&zwnj;ی عملکرد اسطوره&zwnj;ها را چنین توضیح می&zwnj;کند: &laquo;یک اختلاف میان اسطوره و تاریخ آن است که اسطوره سرشار از معناست، اما حقیقتِ تاریخی اندکی در خود دارد یا حتی حقیقت تاریخی&zwnj;ای در بر ندارد، در حالی&zwnj;که تاریخ، بنا بر فرض، در بر دارنده&zwnj;ی حقیقت است، اما غالباً معنای اندکی برای ما دارد. اسطوره&zwnj;ها ممکن است در خدمت بیان ارزش&zwnj;های یک جامعه باشند، ممکن است مرجعیت یک پادشاه یا روحانیت را زنده نگه دارند، ممکن است برخی پدیده&zwnj;های جهان طبیعی را توضیح دهند؛ ممکن است به برخی رسوم، شعایر یا تشریفات ارزش بخشند؛ یا آن&zwnj;که هر چه را نامعقول یا نامفهوم به نظر می&zwnj;رسد، توجیه کنند. [...] آن&zwnj;ها غالباً چکیده&zwnj;ی تاریخ&zwnj;اند.&raquo;[۴۰]&nbsp;</p>
<p>برخی پژوهشگران مطالعه&zwnj;ی تاریخ معماری را نوعی تحقیق کیفی دانسته و روش آن را &laquo;تفسیری ـ تاریخی&raquo; نامیده&zwnj;اند. دیوید ونگ معتقد است که این نوع تحقیق &laquo;مستلزم جستن قراین و گرد آوردن و سامان&zwnj;دهی آن قراین، ارزیابی آن&zwnj;ها، و ساختن روایتی از آن قراین است که کل&zwnj;نگرانه و باور کردنی باشد. کلید همه&zwnj;ی این مسیر تفسیر است. [...] تفسیر کاری خلاقانه است، خواه کاری که انجام می&zwnj;گیرد، گردآوری قراین باشد یا ارزیابی یا روایت. [...] حداقل اعتبار گزارش تاریخی این است که رویدادهایی که در آن آمده، در توالی زمانیِ واقعی قرار گیرد. روایت تاریخی نباید ترتیب اجزای مسیر یا پیوند متقابل و انسجام آن&zwnj;ها را، که کالینگوود &laquo;جهان واحد تاریخی&raquo; می&zwnj;خواندش، نقض کند.&raquo;[۴۱]&nbsp;</p>
<p>مورخ معماری معمولاً هنگام بررسی تحولات معماری در جست&zwnj;وجوی علل است و می&zwnj;خواهد با &laquo;تبیینی&raquo; منطقی نظرات خود را توجیه کند. کانْوِی و رونیش تبیین&zwnj;ها در چهار دسته&zwnj;ی عقلی و فناوارانه و ساختمانی، اجتماعی و دینی، اقتصادی و فرهنگی و سیاسی، و روح زمانه قرار داده&zwnj;اند.[۴۲]&nbsp; آنان در ادامه تبیین&zwnj;ها را چنین توضح می&zwnj;دهند: &laquo;در تبیین فناوارانه و عقلی، تحولات معماری بر اساس دستاوردهای جدید فناوری و ساختمانی توجیه، و گاه این تحولات را به مثابه نتیجه&zwnj;ی منطقی مسائل فناورانه و عملی معرفی می&zwnj;کنند. [...] تبیینی که مطابق آن، معماری مظهر اوضاع اجتماعی و اخلاقی و فلسفی دوره است، متضمن این است که با کسب دانش کافی از آن اوضاع می&zwnj;توان احوال معماری آن دوره را دریافت. [...] قائلان به تبیینی که مطابق آن، معماری بازتاب مصالح ساختمانی و اوضاع و احوال اقتصادی و فرهنگی زمان خود است، در پی آن&zwnj;اند که معماری را، به معنای وسیع کلمه، در بستر مادی&zwnj;اش قرار دهند. [...] تبیین که به موجب آن، معماری بازتاب روح زمانه است، متأثّر از آرای هگل است. [...] تلقی تاریخ به روندی رو به ترقی، اندیشه&zwnj;ی اصلیِ مندرج در اصطلاح روح زمانه است. [...] شباهت&zwnj;هایی که میان آثار معماران و نقاشان و طراحان و نویسندگان وجود دارد، نتیجه&zwnj;ی زندگی آنان در یک دوره&zwnj;ی زمانی مشترک است. تعبیر دیگر این مطلب می&zwnj;تواند چنین باشد: هر دوره و مکانی، با مصالحی که در اختیار می&zwnj;گذارد و با اوضاع روحی و معنوی&zwnj;ای که به وجود می&zwnj;آورد، به گسترش اَشکال فرهنگیِ محصر به فردی میدان می&zwnj;دهد؛ و با آن&zwnj;که سبک&zwnj;های دیگری در حاشیه&zwnj;ی آن وجود دارند و با آن هم&zwnj;زیستی می&zwnj;کنند، فقط یک سبکِ راستینِ بزرگ مظهر روح زمانه می&zwnj;شود.&raquo;[۴۳]</p>
<p>&laquo;تاریخ معماری ایران&raquo; ترکیبی است از کلماتی که هر کدام به تنهایی و نیز با ترکیب&zwnj;های دوتایی معنا دارند. نخست باید مشخص کنیم که در تاریخ معماری در پیِ مطالعه&zwnj;ی چه چیزها هستیم. مهرداد قیومی معتقد است که &laquo;منظور از بررسی معماری، مطالعه&zwnj;ی فعل معماری و اثر معماری و معمار است. &laquo;فعل معماری&raquo; پیشه&zwnj;ی معماری و آموزش معماری و روند طرح و ساخت و دیدگاه و اندیشه و خیال و نظر معماری را شامل می&zwnj;شود؛ &laquo;اثر معماری&raquo; هم خودِ ساخته&zwnj;ها را در بر می&zwnj;گیرد و هم مکتب&zwnj;ها و دوره&zwnj;ها را؛ &laquo;معمار&raquo; هم تک&zwnj;تک معماران را شامل است و هم خلق و خوی و خیال معمار را و هم صنف مشاغل آنان و هم بانیان و حامیان آثار را.&raquo;[۴۴]&nbsp; میترا هاشمی موضوع کلی پژوهش تاریخ معماری را واقعه&zwnj;ی عمارت یا رویداد ساختن و آباد کردن، که به آن &laquo;واقعه&zwnj;ی معماری&raquo; می&zwnj;گوید، می&zwnj;داند و بر این باور است که &laquo;در تاریخ&zwnj;نامه&zwnj;های معماری، کمتر به واقعه&zwnj;ی معماری به این معنی توجه کرده&zwnj;اند موضوع بسیاری از تواریخ معماری پیشین یا اثر معماری است یا معمار. در این تاریخ&zwnj;نامه&zwnj;ها به خودِ معماری، به معنی &laquo;علم و عمل معمار&raquo;، کمتر پرداخته&zwnj;اند.&raquo;[۴۵]&nbsp; از این رو، در تاریخ معماری ایران می&zwnj;توان از وجوه مختلف واقعه&zwnj;ی معماری، که در محدوده&zwnj;ی ایران فرهنگی روی داده است، پرسش کرد. &laquo;مثلاً می&zwnj;توان از عاملان واقعه پرسید: از خیال معمار، علوم و فنونی که نزد اوست و شیوه&zwnj;ی تعلّم، نفس و خلق و خوی، تعلقات اجتماعی و صنفی، ابزارها و فنون کار، و هر آن&zwnj;چه روشنگر وجهی از واقعه&zwnj;ی معماری باشد. در واقعه&zwnj;ی معماری کسانی چون بنّا، طیّان، ناوه&zwnj;کش، گچ&zwnj;کار، کاشی&zwnj;ساز و کاشی&zwnj;تراش، مقرنس&zwnj;بند، نقاش و مانند این&zwnj;ها نیز با معمار همکاری کرده&zwnj;اند، آنان نیز در شمار عاملان واقعه&zwnj;ی معماری&zwnj;اند، ولو این&zwnj;که نقشی جزئی در آن واقعه داشته&zwnj;اند. حامیان یا کارفرمایان نیز همواره نقشی بنیادین در کار معماری داشته&zwnj;اند. می&zwnj;توان از سیاقی پرسید که واقعه&zwnj;ی معماری در آن روی داده؛ از جای و گاه وقوع واقعه و این&zwnj;که چرا در آن&zwnj;جا و آن&zwnj;گاه روی داده است. همچنین می&zwnj;توان از محصول واقعه&zwnj;ی معماری، یعنی اثر معماری، پرسید. در تاریخ معماری، همچنین می&zwnj;توان از غایت واقعه&zwnj;ی معماری پرسید. مقصود از ساختن هر جای سکونت مردم در آن است. بنا بر این، شناخت وضعیت سکونت مردمان در هر جا روشنگر وجهی از واقعه&zwnj;ی ساخته و آبادان شدنِ آن جای است.&raquo;[۴۶]&nbsp; یکی از فرضیاتی که در شناخت معماران،&nbsp; بانیان، حامیان، و تفکر و خیال آنها به ما کمک می&zwnj;کند این است که ذات انسان را در طول تاریخ تقریباً بدون تغییر تصور کنیم، چنان&zwnj;که توین&zwnj;بی می&zwnj;گوید: &laquo;از نخستین تاریخی که اجداد ما قیافه&zwnj;ی انسانی یافتند، سرشت آدمی تغییر نکرده است. تردیدی نیست که سرشت انسان، مانند هر چیز دیگری در جهان، همواره در حال دگرگونی است، اما این تغییر از زمان انسان شدنِ اجداد ما تا به امروز آن&zwnj;قدر ناچیز بوده که در عمل بایستی سرشت آدمی را از آغاز تا کنون، و نیز در آینده&zwnj;ی قابل پیش&zwnj;بینی، ثابت انگاشت.&raquo;[۴۷]&nbsp;&nbsp;</p>
<p>در پیِ مطالعه&zwnj;ی تحولات معماری ایران مهم&zwnj;ترین بحثی که با مواجه می&zwnj;شویم، موضوع &laquo;دوره&zwnj;بندی&raquo; است. در غرب، دوره&zwnj;بندی غیر دینی و کیهان&zwnj;شناسانه&zwnj; از زمان رنسانس آغاز شد و اصطلاحاتی چون دوره و سده چند قرن بیشتر قدمت ندارد. از نظر دییِتریچ گرهارد، &laquo;آن&zwnj;چه دوره&zwnj;بندی تاریخ می&zwnj;خوانند، لزوماً در بر دارنده&zwnj;ی عنصری اختیاری است و در بیشترِ مواقع، تاریخ&zwnj;دار می&zwnj;نماید، زیرا واجد خصوصیت زمان خاستگاه خود است. برترین تاریخ&zwnj;دانان به ما هشدار داده&zwnj;اند که زندانی واژگان دوره&zwnj;بندی نشویم و ما از این&zwnj;که به سلطه&zwnj;ی نشانه&zwnj;&zwnj;ها بر معنای&zwnj;شان تن دهیم، بر حذر داشته&zwnj;اند.&raquo;[۴۸]&nbsp; او در ادامه سه نوع دوره&zwnj;بندی گاه&zwnj;شمارانه، تکاملی، و ماهوی را پیشنهاد می&zwnj;دهد: &laquo;نخستینِ آن&zwnj;ها صرفاً گاه&zwnj;شمارانه است، یعنی بر اساس شمارش سده&zwnj;ها و سال&zwnj;ها (ق&zwnj;م، م، قبل و بعد از هجرت و غیره). مبدأ این&zwnj;گونه دوره&zwnj;بندی، یعنی شروع دوره&zwnj;ای (یهودی، مسیحی، اسلامی، و غیره)، الهیات تاریخ یا فلسفه&zwnj;ی تاریخ زیربنای آن را آشکار می&zwnj;کند. گونه&zwnj;ی دوم دوره&zwnj;بندی از یکی از دو مفهوم اصلی تفکر تاریخی، یعنی تکامل، ناشی شده است. در این گونه، به هر دوره&zwnj; چون مرحله&zwnj;ای درون تحولی بزرگ&zwnj;تر می&zwnj;نگرند؛ خواه مربوط به یک ملت، یک تمدن، یا به طور کلی مربوط به تاریخ بشریت باشد. مفاهیم رشد و انحطاط (یا چرخه&zwnj;های پیشرفت و پسرفت) ذاتیِ این گونه دوره&zwnj;بندی است. سومین گونه ویژگی&zwnj;های دیگر مفهومِ پایه&zwnj;ای تفکر تاریخی، یعنی فردیت تاریخی، را در بر دارد. قائلان به این گونه دوره&zwnj;بندی مدعیِ خلاصه کردنِ ماهیت هر دوران&zwnj;اند؛ و لازمه&zwnj;ی این نوع آن است که هر دوره معنایی درونش داشته باشد.&raquo;[۴۹]</p>
<p>همچنین می&zwnj;توان هر دوره را از نظری زمانی و کیفی به بخش&zwnj;های کوچک&zwnj;تری تقسیم کرد، مثلاْ متقدم و متعالی و متأخر یا عالی و نازل.[۵۰]</p>
<p>تاریخ&zwnj;نگاری در &laquo;ایران&raquo; باستان بیشتر به احوال شاهان، با هدف پندآموزی و حکمت عملی، اختصاص داشت.[۵۱]&nbsp; در دوره&zwnj;ی اسلامی، تحت تأثیر دین، هدف اصلی تاریخ&zwnj;نگاری تشویق مردم به سفر در زمین و تفکر در احوال اقوام گذشته و عبرت&zwnj;گیری از آن شد.[۵۲]&nbsp; همچنین پروین ترکمنی آذر می&zwnj;گوید که &laquo;مورخان ایرانی پیوستگی در تاریخ را از شاخصه&zwnj;های اصلی تاریخ&zwnj;نویسی دانسته&zwnj;اند. در عامل پیوستگی وقایع تاریخی دو نکته مهم می&zwnj;نماید: اول آن&zwnj;که پیوستگی وقایع تاریخی به ذکر زمان دقیق وقوع رویدادهای تاریخی وابسته است؛ دوم آن&zwnj;که تاریخ&zwnj;نویسان فقط با نشان دادنِ پیوستگی میان امور می&zwnj;توانند تجارب گذشتگان را منتقل کنند. پیوستگی در تاریخ گویای تداوم تجارب بشری است. این پیوستگی به تاریخ مفهوم وحدت، علیت، و قانون&zwnj;مندی می&zwnj;بخشد.&raquo;[۵۳]&nbsp; قیومی در پژوهشی که در متون نثر فارسی سده&zwnj;های نخست هجری کرده، به این نتیجه رسیده که پیشینیان به تاریخ، به مثابه&zwnj;ی رویدادها، &laquo;زمانه&raquo; و &laquo;دهر&raquo; می&zwnj;گفتند و معتقد بودند که &laquo;اولاً بر تاریخ قوانینی کلی حاکم است و می&zwnj;توان از وجود طرحی کلی در تاریخ سخن گفت؛ ثانیاً تاریخ موجودیتی حقیقی دارد نه اعتباری؛ ثالثاً چون تاریخ موجودی حقیقی است و از هستی بهره دارد، از صفات هستی هم به میزان حصّه&zwnj;اش بهره&zwnj;مند است، از جمله حیات و شعور.&raquo;[۵۴]&nbsp; از این رو، او پیشنهاد می&zwnj;کند که با شناخت حال هر دوره از زمانه، امکان دارد که به دوره&zwnj;بندی دیگری از تاریخ معماری ایران دست یابیم.[۵۵]&nbsp;</p>
<p>در مطالعه&zwnj;ی تاریخ معماری ایران نیز، مانند دیگر پژوهش&zwnj;های تاریخی، به مراجعی قابل اعتماد نیاز داریم. منابع درجه&zwnj;ی اول مواردی چون بناها، منابع مکتوب، منابع شفاهی، منابع تصویری، و اشیاء را در بر می&zwnj;گیرد. منابع درجه دوم شامل گزارش&zwnj;های باستان&zwnj;شناسی و مرمت و مردم&zwnj;نگاری، تک&zwnj;نگاری&zwnj;ها، تاریخ&zwnj;های عمومی، و پژوهش&zwnj;های مرتبط با معماری و امور وابسته است. در این میان پژوهشگران غربی، که به معماری ایران پرداخته&zwnj;اند، کمتر از متون تاریخی کمک گرفته&zwnj;اند. قیومی درباره&zwnj;ی اهمیت این متون و چگونگی بهره&zwnj;مندی از آن&zwnj;ها، افزون بر مسائلی که عموماً در مطالعه&zwnj;ی متون تاریخی با آن مواجهیم، می&zwnj;گوید که &laquo;استعداد هر متن برای مطالعه&zwnj;ی تاریخ معماری، با فرض روشن بودنِ هدف و موضوع تحقیق، از سه طریق مشخص می&zwnj;شود: شمّ محقق، که از ممارست به دست می&zwnj;آید؛ گمانه زدن؛ حدس زدن بر مبنای قراین.&raquo;[۵۶]&nbsp;</p>
<p>سخن پایانی آن&zwnj;که امروزه در مطالعه&zwnj;ی آثار باقیه&zwnj;ی معماری ایران، اسناد و متون تاریخی در میان منابعِ درجه اول اهمیت بیشتری دارند، زیرا از یک سو، غالباً با بقایایی ویران مواجهیم و از سوی دیگر، تاکنون مطالعه&zwnj;ی این آثار بیشتر بر اساس کاوش&zwnj;های باستان&zwnj;شناختی بوده است. با این همه، هنگام بررسی این متون باید هم با آداب جست&zwnj;وجو در آن&zwnj;ها و هم با زبان&zwnj;شان آشنایی داشته باشیم. همچنین تلاش کنیم که خطاهای احتمالی راویان را تشخیص دهیم، به ویژه هنگامی که بر پایه&zwnj;ی تاریخ&zwnj;نامه&zwnj;های پیشینیان خود مطالبی را ذکر کرده باشند.</p>
<p>&nbsp;</p>
<p>پی&zwnj;نوشت&zwnj;ها:</p>
<p>[۳۳] نسرین گلیجانی&zwnj;مقدم، تاریخ&zwnj;شناسی معماری ایران، ص ۳۳.</p>
<p>[۳۴] همان، ص ۲۲.</p>
<p>[۳۵] هیزل کانوی و راوئن رونیش، &laquo;تاریخ معماری چیست؟&raquo;، ص ۲۹.</p>
<p>[۳۶] استنفورد ، همان، ص ۳۹۲.</p>
<p>[۳۷] شهرام پازوکی، &laquo;تاریخیگری و نسبت آن با بنیادهای نظری تاریخ هنر&raquo;، ص ۵ـ ۷.</p>
<p>[۳۸] همان، ص ۵ـ ۶.</p>
<p>[۳۹] همان، ص ۱۰ـ ۱۱.</p>
<p>[۴۰] استنفورد ، همان، ص ۴۲۴.</p>
<p>[۴۱] دیوید ونگ، &laquo;تحقیق تفسیری ـ تاریخی در معماری&raquo;، ص ۶۸ـ ۷۱.</p>
<p>[۴۲] کانوی و رونیش، همان، ص ۲۹.</p>
<p>[۴۳] همان، ص ۲۹ ـ ۳۰.</p>
<p>[۴۴] مهرداد قیومی، &laquo;سخنی در منابع مکتوب تاریخ معماری ایران و شیوۀ جست&zwnj;وجو در آن&zwnj;ها&raquo;، ص ۱۳۴.</p>
<p>[۴۵] میترا هاشمی، مقدمه&zwnj;ای بر تاریخ شفاهی معماری ایران، ص ۳۸.</p>
<p>[۴۶] همان، ص ۳۹ـ ۴۰.</p>
<p>[۴۷] آرنولد توین&zwnj;بی، همان، ص ۴۵.</p>
<p>[۴۸] دییِتریچ گرهارد، &laquo;دوره&zwnj;بندی در تاریخ&raquo;، ص ۶۱.</p>
<p>[۴۹] همان&zwnj;جا.</p>
<p>[۵۰] همان، ص ۶۳.</p>
<p>[۵۱] پروین ترکمنی آذر، تاریخ&zwnj;نگاری در ایران، ص۲۳.</p>
<p>[۵۲] همان، ص ۳۰.</p>
<p>[۵۳] همان، ص ۱۴۵ ـ ۱۴۶.</p>
<p>[۵۴] قیومی، &laquo;مزاج دهر: نظریۀ حیات زمانه در دوره&zwnj;بندی تاریخ معماری ایران&raquo;، ص ۶۰ـ ۶۱.</p>
<p>[۵۵] همان، ص ۶۷.</p>
<p>[۵۶] همان، ص ۱۵۸.</p>
<p>&nbsp;</p>
<p>*برای مشاهده&zwnj;ی نیمه&zwnj;ی نخست یادداشت به پیوند زیر مراجعه کنید:</p>
<p><a href="../posts/k2kvh/" target="_blank" rel="noopener">https://asmaneh.com/posts/k2kvh/</a></p>