--- 
title: "معماری، عدالت، تاریخ‌نویسی (۱)" 
authors: abdollahzadeh 
types: blog 
featured: false
slug: TKYBF 
--- 
<p>عموماً تاریخ معماری را به مطالعۀ آثارش می&zwnj;شناسیم، خصوصاً آثار شاخص و چشم&zwnj;گیر. در معماری اسلامی هم همین&zwnj;طور است؛ مانند مساجد جامع کوفه و دمشق و سامرا و جامع عباسی اصفهان و بی&zwnj;بی&zwnj;خانم سمرقند و مجموعۀ سلطان حسن قاهره. صورتِ چشم&zwnj;گیر این بناها مجذوبمان می&zwnj;کنند؛ مثل مسجد کوفه، که دستخوش تغییرات زیادی شده و معروفترین صورت آن را زیادِ ابیه رقم زده است. او بر جای مسجد ساده&zwnj;ای که سعدِ ابی&zwnj;وقاص ساخته بود، مسجدی حیرت&zwnj;انگیز و بشکوه می&zwnj;سازد. بنا به اقوال، زیاد معمارانِ ایرانی را فرامی&zwnj;خواند و از ایشان می&zwnj;خواهد برایش بنایی بی&zwnj;همتا بسازند. ایشان هم بنایی ساختند با ستونهایی از سنگ که بلندیِ پوشش آن ۳۰ ارش (۱۵ متر) بود. بلندیِ پوشش این مسجد هر بیننده&zwnj;ای را مبهوت می&zwnj;کرد. حتی وضع کنونی مسجد، که با اقتباس از همان صورت اما کوتاهتر بازسازی شده، نتوانسته این شکوه را به تمامی بازنماید. شاید برای درک بزرگی آن بتوان مسجد جامع دمشق را شاهد آورد؛ بنای دیگری از همان قرن نخست هجری. مشابه چنین بناهای باشکوهی در تاریخ مسلمانان کم نیست. قبةالصخره ــ یکی از عجیب&zwnj;ترین و عظیم&zwnj;ترین بناهای تاریخ اسلام که در همان قرن نخست هجری به دست عبدالملک مروان ساخته شد ــ و مسجد جامع سامرا و مسجد سلطان حسنِ قاهره و بسیار دیگر از این دست نمونه&zwnj;هایی هستند فاخر و بلندپرواز که از سنّت معماری در سرزمین&zwnj;های اسلامی به&zwnj;جامانده و جایگاه والایی در مطالعۀ تاریخ معماری دارند.</p>
<p>این بلندپروازی&zwnj;ها در معماری چگونه پدید آمده؟ برای ساخت هرکدام از این بناها چه قدر هزینه شده؟ و به چه انگیزه&zwnj;ای؟ حاکمانِ سازندۀ این بناها چه مشی&zwnj;ای داشته&zwnj;اند؟ اوضاع مردمان در زمان ساخت این بناها چگونه بوده؟ نقل است که ولید برای ساخت جامع دمشق &laquo;هفت سال ماليات شام&raquo; را خرج کرد و &laquo;هجده كشتى زر و سيم از راه جزيره قبرس&raquo; به آنجا آورد. دربارۀ انگیزۀ این طور ساختن مسجد هم نقل&zwnj;های مختلفی شده؛ از جمله در کتب تاریخی قرون بعد آمده که چون &laquo;شام پايگاه نصارا است كه در آن كليساهایى زيبا دارند، كه هنر بسيار در آنها بكار رفته و شهرت يافته&rlm;اند، همچون: قمامه، لدّ، رها. پس براى مسلمانان مسجدى نهاد كه چشم دل ايشان را از آنها سير كند، و آن را يكى از عجايب جهان ساخت.&raquo; یعنی مسجدی برای هماوردی و رقابت تا &laquo;چشمِ دلِ&raquo; مسلمانان را &laquo;سیر&raquo; کند. همین نقل را دربارۀ بنای قبةالصخره گفته&zwnj;اند. دربارۀ بناهای دیگر هم نقل&zwnj;هایی مشابه آمده است.&zwnj; می&zwnj;دانیم که در قرون اول هجری ثروت زیادی نصیب مسلمانان شد و البته در همان زمان شهرها از فقیر خالی نبود. نقل&zwnj;های بسیاری از رسیدگیِ شخصی خلیفۀ چهارم، امام علی (ع)، به امور فقرا و یتیمان کوفه،پایتخت مسلمین، ذکر شده است. با این حال، اندکی بعد از او مسجدی در کوفه ساخته می&zwnj;شود که در عالَم اسلام همتا ندارد. معروف است که مسجد سلطان حسن که ایوانش پهلو به طاق کسری می&zwnj;زند، در بدترین اوضاع اقتصادیِ حکومت ممالیک در قاهره ساخته شد. مسجد سامرای متوکل، خلیفۀ ولخرج عباسی، در جامعه&zwnj;ای برپا شد که نقل&zwnj;های تاریخی از سختی و فقر در گروهی از جامعه حتی در مرکز خلافتش خبر می&zwnj;دهد؛ مسجدی که گویا اندکی بعد از متوکل دیگر استفاده هم نشد. نقل شده که مسیر پیچ&zwnj;خورده و عریضِ رسیدن به بالای مناره برای آن بود که متوکل بتواند با اسب به بالای منار برود و منظرۀ شهر را از آنجا ببیند.</p>
<p>بخش زیادی از بدنۀ تاریخ&zwnj;نامه&zwnj;های معماری جهان اسلام را مطالعۀ چنین آثاری تشکیل می&zwnj;دهد. آثاری فاخر که با اجحاف و هزینه&zwnj;ای گزاف، از جیبِ جامعه&zwnj;ای ای بسا فقیر، ساخته شده است. معنای این بناها چیست و با آنچه در تاریخنامه&zwnj;های معماری درباره&zwnj;شان می&zwnj;نویسند چه نسبتی دارد؟ اینها را باید آثاری &laquo;درخشان&raquo; و &laquo;تأثیرگذار&raquo; و &laquo;باشکوه&raquo; توصیف کرد یا بناهایی &laquo;منزجرکننده&raquo; و &laquo;یادآور هوس حاکمان&raquo; و &laquo;نمایندۀ جور ظالمان&raquo;؟ کدام وصف را برایشان ترجیح و به کدام وصف بیشتر بها می&zwnj;دهیم؟</p>