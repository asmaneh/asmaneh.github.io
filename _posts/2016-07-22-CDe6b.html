--- 
title: "گنبد (۳)" 
authors: m.najafi 
types: blog 
featured: false
featureImg: "/assets/img/posts/CDe6b.jfif" 
slug: CDe6b 
gallery: 
- image_path: "/assets/img/posts/CDe6b.jfif" 
  title: "گنبد (۳)" 
 
--- 
<p>گنبدهای اولیه کاستی&zwnj;های مهمی داشت که خیلی زود هویدا شد. دسته&zwnj;های پرشماری از انواع پرندگان، کلاغ و زاغ و گنجشک، بر بالای گنبد می&zwnj;نشستند؛ چشم&zwnj;انداز به آسمان را مسدود می&zwnj;کردند؛ و از خود لکه&zwnj;های بزرگی از فضولات، لکه&zwnj;های سفید مایل به زرد، به جای می&zwnj;گذاشتند. بدتر از آن، بسیاری از پرندگان فریبِ وی&zwnj;وی&zwnj;گلاسِ شفافِ گنبد را می&zwnj;خوردند و مستقیم به سوی دیوارهای ضخیم پرواز می&zwnj;کردند و کشته یا زخمی به زمین می&zwnj;افتادند. گنبدسازان، در مواجهه با این مشکل، به&zwnj;ناگزیر هر روز گروه&zwnj;های پاکسازی را گسیل می&zwnj;کردند تا بیرون گنبدها را بشویند، پرنده&zwnj;های زخمی و مرده را جمع&zwnj;آوری کنند، و جعبه&zwnj;های کوچکی روی گنبدها نصب کنند که با تولید صدایی آزارنده زنبورها و مگس&zwnj;ها و پرنده&zwnj;ها و سوسک&zwnj;ها را از نشستن روی سطوح براق گنبدها منصرف کند. به تدریج، مشکلات دیگری هم بروز یافت: آب باران، پس از تبخیر، لکه&zwnj;های تیره&zwnj;ای از خود به جای می&zwnj;گذاشت که باید پاک می&zwnj;شد. ذرات معلق در هوا به تدریج لایه&zwnj;ای از دوده روی گنبد می&zwnj;ساخت. حتی در داخل گنبدها هم مشکلاتی بروز کرد. مهِ ناشی از دستگاه&zwnj;های آب&zwnj;پاش بر رویۀ داخلی گنبد می&zwnj;نشست و بر گرفتگی فضا و تیرگی چشم&zwnj;انداز آن می&zwnj;افزود. گنبدسازان مسئولانه همۀ شکایات را پی&zwnj;گیری می&zwnj;کردند. آنها در دفاع از خود بر این نکته تأکید می&zwnj;کردند که بسیاری از این مشکلاتِ کوچک صرفاً مربوط به تابستان است و با تغییر فصل برطرف می&zwnj;شود. مالکان گنبدها صبر کردند؛ ولی با شروع فصل سرما، یخبندان لکه&zwnj;های مهیب و غم&zwnj;افزایی را بر سطح شفاف گنبدها ایجاد کرد که با بارش اولین برف تیره&zwnj;تر هم شد.</p>
<p>به نظر می&zwnj;رسید که دیگر فاتحۀ گنبدها را باید خواند. بسیاری از مالکان به جمع&zwnj;آوری آنها پرداختند. زیرا نگهداری از گنبد کار پرهزینه&zwnj;ای بود و برای آن به ارتش کوچکی از کارگران و ناوگانی از کامیون&zwnj;ها نیاز بود. ولی دیگرْ مالکانی که زمستان را تاب آوردند، فواید تازه&zwnj;ای از گنبد را تجربۀ کردند. در پناه گنبد، بر گذرهای پیاده و سوارۀ خانه برف نمی&zwnj;نشست و بوته&zwnj;ها و پرچین&zwnj;های آن از یخبندان در امان می&zwnj;ماند. فضای زیر گنبد هم اگرچه هنوز امکان گرم شدن نداشت، در بعدازظهرهای آفتابیِ زمستان معتدل و دلچسب بود. البته این امکاناتِ تازه با انبوهی از مشکلات تازه همراه بود. در زمستان، لایۀ ضخیمی از یخ در بالای گنبد انباشته می&zwnj;شد و قندیل&zwnj;های یخی، چون نیزه&zwnj;هایی، از پیرامون آن می&zwnj;آویخت و به هنگام پارو کردن، درهای گنبدِ وی&zwnj;وی&zwnj;گلاس را مسدود می&zwnj;کرد. در پایانِ نخستین زمستان برای مشتریان روشن بود که مشکلات گنبد بر فوایدش می&zwnj;چربد.</p>
<p>&nbsp;[ادامه دارد ...]</p>