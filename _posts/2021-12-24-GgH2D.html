--- 
title: "تکمله‌ای بر یادداشتِ «آغازی برای پایان یک رویکرد پراشتباه»" 
authors: فربد افشار بکشلو 
types: blog 
featured: false
slug: GgH2D 
--- 
<p>همان گونه که در یادداشت "آغازی براي پايان يك رويكرد پراشتباه" اشاره شد، در دههٔ ۹۰ میلادی، آقای کیوان کریمی دربارهٔ عواقب توسعهٔ مدرنیستی بافت کهن شهری در ایران پژوهشی را انجام داده&zwnj;اند. در این پژوهش (دکتری) نحوهٔ مداخلهٔ مدرنیستی با ارگانیک در بافت کهن مورد مقایسه قرار گرفته است. بدین منظور، شش شهر در ایران (شیراز، کرمان، قزوین، همدان، کرمانشاه و سمنان) و شش شهر در انگلستان (نوریچ، بریستول، یورک، هِرِفورد، کانتبری و وینچستر) در بازهٔ زمانی اواخر قرن ۱۹ (دوران قاجار) تا اواخر قرن ۲۰ (دوران جمهوری اسلامی) مورد مطالعه قرار گرفته&zwnj;اند. در این بازهٔ زمانی مداخلات عظیمی در بافت&zwnj;های کهن در سرتاسر دنیا صورت گرفته است که غالباً بر مبنای اصول شهرسازی مدرنیستی است (مانند ایران). در مواردی نیز سعی شده است از مداخله&zwnj;های عظیم جلوگیری شود و بر مبنای ساختار بافت کهن مداخلات صورت گیرد (مانند انگلستان). این پژوهش، نقشهٔ معابر شهری (نقشه ی توده و فضا) این ۱۲ شهر را بر مبنای نسل اول آنالیز&zwnj;های نظریه چیدمان فضا (آنالیز محوری/Axial Analysis) مورد آنالیز قرار داده است. این آنالیز&zwnj;ها که عمدتاً مبتنی بر پارامتر هم&zwnj;پیوندی (Integration) می&zwnj;باشد، جریان جابه&zwnj;جایی مقصدی را در این شهرها اندازه&zwnj;گیری می&zwnj;کند (لازم به یادآوری است که نتایج حاصل از این پارامتر در پژوهش&zwnj;های نظریهٔ چیدمان فضا دارای همبستگی بالای ۷۰ درصد با جریان جابه&zwnj;جایی شهروندان (واقعیت) در شهر است). نتایج این پژوهش نشان می&zwnj;دهد که رویکرد مداخلات بولدوزری (مدرنیستی) در ایران سبب شده است تا جریان جابه&zwnj;جایی موجود از بافت کهن شهری به نقاط دیگر شهر منحرف شود. بازار، مسجد جامع، ... که زمانی پذیرای بالاترین هم&zwnj;پیوندی (جریان جابه&zwnj;جایی مقصدی) بودند، در پایان قرن بیستم پتانسیل به مراتب ضعیف&zwnj;تری برای این پارامتر داشته&zwnj;اند (به جداول صفحات ۳۱۸ و ۳۲۴ مراجعه کنید). در مقابل، در انگلستان که از رویکرد مداخلات بولدوزری پرهیز شد، خیابان اصلی بافت (High street)، بازارچه خرید، ... همان کیفیت بالای هم&zwnj;پیوندی را در هر دو دوره حفظ کرده&zwnj; و تبدیل به عناصر شهری متروکه نشده&zwnj;اند.</p>
<p>در ضمن با توجه به آن که این روزها مسئلهٔ مداخله در بافت کهن شهر شیراز مطرح شده است، آنالیزهای این پژوهش برای این شهر و جایگاه حرم شاهچراغ در ساختار آن در دوره&zwnj;های قاجار و جمهوری اسلامی می تواند جالب توجه باشد (به نقشه ی آنالیز صفحات ۱۶۰ و ۲۲۵ و جدول صفحات ۱۷۶ و ۳۰۴ توجه کنید).</p>
<p>لینک دسترسی به متن کامل پژوهش دکتری آقای کیوان کریمی:</p>
<p dir="ltr"><a href="https://discovery.ucl.ac.uk/id/eprint/1460745/">https://discovery.ucl.ac.uk/id/eprint/1460745/</a></p>
<p>در ضمن، خلاصهٔ این پژوهش دکتری در مقالهٔ زیر به چاپ رسیده است:</p>
<p dir="ltr"><a href="https://www.researchgate.net/publication/233674612_Urban_conservation_and_spatial_transformation_Preserving_the_fragments_or_maintaining_the_'spatial_spirit">https://www.researchgate.net/publication/233674612_Urban_conservation_and_spatial_transformation_Preserving_the_fragments_or_maintaining_the_'spatial_spirit</a></p>