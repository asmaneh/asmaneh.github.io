--- 
title: "این بنا متعلق به کدام زمان است؟ کوتاه‌نوشتی درباب تاریخ‌گذاری بناهای تاریخی؛ به بهانه تاریخ ساختمان سه‌گوش اهواز" 
authors: r.mojtahedzadeh 
types: blog 
featured: false
featureImg: "/assets/img/posts/rc9H.jpg" 
slug: rc9H 
gallery: 
- image_path: "/assets/img/posts/rc9H.jpg" 
  title: "این بنا متعلق به کدام زمان است؟ کوتاه‌نوشتی درباب تاریخ‌گذاری بناهای تاریخی؛ به بهانه تاریخ ساختمان سه‌گوش اهواز" 
- image_path: "/assets/img/posts/rc9H-1.jpg" 
  title: "تصویر ۱. بنای سه گوش؛ ماخذ: تارنمای شهرداری اهواز" 
- image_path: "/assets/img/posts/rc9H-2.jpg" 
  title: "تصویر ۲. بافت شهری محله امانیه اهواز، سایت بنای سه گوش در گوشه سمت چپ پایین تصویر دیده می شود؛ ماخذ: آرشیو پروژه مطالعاتی در جستجوی هویت شهری اهواز" 
- image_path: "/assets/img/posts/rc9H-3.jpg" 
  title: "تصویر ۳. کروکی شهر اهواز در ۱۹۳۶م. علی رغم آنکه بناهای اصلی و اداری در نقشه نشان داده شده در مکان سه گوش (نقطه قرمز رنگ) بنایی به چشم نمی خورد. ماخذ: Qatar Digital Library" 
 
excerpt: "مساله تاریخ‌گذاری بناهای تاریخی از مسائل مهم و در عین‌حال دردسرساز حوزۀ مطالعات تاریخ معماری است. اهمیت این موضوع معمولاً از جهت تاثیری است که این تاریخ‌گذاری‌ها در قضاوت مورخان در باب فرایند توسعۀ شهرها و تکوین سبک‌ها دارد؛ اما دردسرهای آن علاوه بر مشکلاتِ یافتن تاریخ‌های نسبی یا مطلقِ صحیح به دردسرهای زدودن یک تاریخ غلط هم بازمی‌گردد. موضوع یادداشت حاضر به اشتراک گذاشتن یکی از همین تجارب تاریخ‌گذاری، در باب بنایی معاصر، است." 
--- 
<p>مساله تاریخ&zwnj;گذاری بناهای تاریخی از مسائل مهم و در عین&zwnj;حال دردسرساز حوزۀ مطالعات تاریخ معماری است. اهمیت این موضوع معمولاً از جهت تاثیری است که این تاریخ&zwnj;گذاری&zwnj;ها در قضاوت مورخان در باب فرایند توسعۀ شهرها و تکوین سبک&zwnj;ها دارد؛ اما دردسرهای آن علاوه بر مشکلاتِ یافتن تاریخ&zwnj;های نسبی یا مطلقِ صحیح به دردسرهای زدودن یک تاریخ غلط هم بازمی&zwnj;گردد. موضوع یادداشت حاضر به اشتراک گذاشتن یکی از همین تجارب تاریخ&zwnj;گذاری، در باب بنایی معاصر، است.</p>
<p>بنای مورد بحث این نوشته ساختمان بانک ملی سابق اهواز، موسوم به سه&zwnj;گوش، است (تصویر ۱). نام ساختمان از فرم مثلث&zwnj;شکل آن اخذ شده که خود این فرم تابع شکل زمینی است که از تقسیمات شهری اولین محله مدرن اهواز، موسوم به امانیه، در حاشیه غربی رودخانۀ کارون حاصل آمده است (تصویر ۲). ساختمان توسط بانک ملی ایران و به عنوان شعبۀ اهواز بانک ساخته و افتتاح شد اما در طول تاریخ پر فراز و نشیب خود چندین کاربری مختلف را تجربه کرد و سرانجام از سوی بانک ملی به دانشگاه جندی&zwnj;شاپور سابق (دانشگاه شهید چمران فعلی) واگذار و به عنوان دانشکده پزشکی و بعدتر دانشکده ادبیات بهره&zwnj;برداری شد. در سال&zwnj;های اخیر و با انتقال دانشکده ادبیات به درون سایت دانشگاه شهید چمران اهواز، این بنای ارزشمند فاقد کاربری بوده و قرار است پس از مرمت در قالب موزۀ علم و فناوری استان، با فضاهای جانبی&zwnj;ای در راستای ارتباط دانشگاه و جامعه، بهره&zwnj;برداری گردد.</p>
<p><img style="display: block; margin-left: auto; margin-right: auto;" src="https://raw.githubusercontent.com/asmaneh/asmaneh.github.io/master/assets/img/posts/rc9H-1.jpg" alt="" width="840" height="560" /></p>
<p style="text-align: center;"><span style="background-color: #ffffff; color: #3598db;">تصویر ۱.&nbsp;بنای سه گوش؛ ماخذ: تارنمای شهرداری اهواز</span></p>
<p><img style="display: block; margin-left: auto; margin-right: auto;" src="https://raw.githubusercontent.com/asmaneh/asmaneh.github.io/master/assets/img/posts/rc9H-2.jpg" alt="" width="786" height="561" /></p>
<p style="text-align: center;"><span style="color: #3598db;">تصویر۲. بافت شهری محله امانیه اهواز، سایت بنای سه گوش در گوشه سمت چپ پایین تصویر دیده می شود؛ ماخذ: آرشیو پروژه مطالعاتی در جستجوی هویت شهری اهواز</span></p>
<p>در وهلۀ اول ممکن است مشکلات تاریخ&zwnj;گذاری و مستندسازی یک بنای معاصر، با توجه به انبوه اطلاعات و خیل منابعی که در این مقطع وجود دارد، چندان مشکل به نظر نرسد؛ اما اگر این بنا در شهری دور از پایتخت باشد، معمولاً مشکلات آن بیشتر است و اگر در شهری چون اهواز باشد، که در آغاز دوران معاصر گام&zwnj;های نخست تأسیس و توسعه مجدد آن برداشته شد، به&zwnj;مراتب مشکل&zwnj;سازتر خواهد بود. نخستین توجه جدی نگارنده به تاریخ&zwnj;گذاری بنا در سال&zwnj;های ۱۳۸۴-۸۸، یعنی زمانی که با همکاری دوست و پژوهشگر گرامی، خانم مهندس نام&zwnj;آور، بر پروژه تحقیقی &laquo;در جستجوی هویت شهری اهواز&raquo; کار می&zwnj;کردیم، جلب شد. در آن زمان دو تاریخ برای ساخت بنا شایع بود. شایع&zwnj;ترین تاریخ ۱۳۰۸ خورشیدی، مصادف با تاسیس بانک ملی شعبۀ اهواز، و تاریخ دیگر ۱۳۱۳ بود. در منابع افواهی معمار بنا اغلب آندره گدار، و در برخی چون ویکی&zwnj;پدیای فارسی (ذیل مدخل اهواز) معماری آلمانی به نام آندره گدار (!)، معرفی شده بود که تا به امروز نیز تغییر نیافته است.</p>
<p>جستجوهای ما در آن مقطع نشان می&zwnj;داد که هرچند بانک ملی شعبه اهواز در ۱۳۰۸ تاسیس شده، اما ساختمان اولیه آن بنایی استیجاری در بازار کاوه اهواز (در شرق رودخانه) بوده و براساس روایت بهمن کریمی، نویسندۀ کتاب راه&zwnj;های باستانی و پایتخت&zwnj;های قدیمی غرب ایران، که در سال ۱۳۱۳ خورشیدی از اهواز دیدن و وضع موجود شهر را روایت کرده است، در آن زمان اساساً در غرب رودخانه جز ایستگاه راه&zwnj;آهن و بنایی متعلق به &laquo;قشون&raquo; هیچ بنای معتبر دیگری ساخته نشده بود. کریمی همزمان اشاره می&zwnj;کند که دو پل بر کارون در حال ساخت و طرح شهر جدیدی در غرب رودخانه در حال شالوده&zwnj;ریزی است. بر مبنای این یافته در کتاب در جستجوی هویت شهری اهواز حدّ پایین شروع احداث بنا را ۱۳۱۳ و حدّ بالای اتمام را ۱۳۱۸ پیشبینی کردیم. دربارۀ هویت طراحان نیز این نکته را متذکر شدیم که با توجه به مدیریت بانک ملی شعبه اهواز توسط مستشاران آلمانی، حضور آلمانها در احداث بنای فوق دور از تصور نیست؛ اما سندی که نگارندگان در ضمن جستجوهای خود به آن دست یافتند، فرض دیگری را نیز مطرح می&zwnj;کرد. این سند مربوط به زندگی&zwnj;نامۀ یک معمار ارمنی به نام "کریستاپور (کریستوفر) تادوسیان" در دانشنامه ایرانیان ارمنی بود. بنا به این زندگی&zwnj;نامه وی در دهه&zwnj;های آغازین قرن بیستم معماری را به صورت حرفه&zwnj;ای در دفتر لوکوربوزیه معمار مشهور نهضت مدرن فرامی گیرد، در سال ۱۳۰۷ش (۱۹۲۸م) به ایران بازمی&zwnj;گردد و طی نیم قرن فعالیت معماری و هنری، آثاری از خود به جا می&zwnj;گذارد که از جمله آنها یکی هم بانک ملی اهواز است. باتوجه به آنکه ساختمان کنونی بانک ملی در اهواز، به احتمال زیاد و برمبنای مقایسه سبک&zwnj;شناسی از آثار فروغی است، نگارندگان ساختمان مورد اشاره در سند فوق را ساختمان قدیم بانک ملی یا همان سه&zwnj;گوش معروف حدس زدند.</p>
<p>محدودۀ تاریخ&zwnj;گذاری بنای سه&zwnj;گوش در یکسال و نیم اخیر و با توجه به اسنادِ کنسولگری&zwnj;های انگلیس در جنوب ایران -که کتابخانه ملی قطر به صورت رایگان بر سایت خود قرار داده- دقت بالاتری نیز می&zwnj;تواند بیابد. در یکی از این اسناد کروکی&zwnj;ای از اهواز به تاریخ ۱۹۳۸ میلادی (۱۳۱۷ خورشیدی) موجود است که مطابق آن در غرب رودخانه و در محل فعلی سه&zwnj;گوش تا آن زمان بنایی ساخته نشده است (تصویر ۳). از سوی دیگر در کتاب&nbsp;تاریخ جغرافیایی خوزستان، اثر محمدعلی امام، عکسی تمام شده از بنای سه&zwnj;گوش، متعلق به ۱۳۲۵ خورشیدی، موجود است. براین&zwnj;اساس می&zwnj;توان حدّ پایینی و بالایی شروع ساخت و اتمام بنا را ۱۳۱۷-۱۳۲۵ برآورد کرد. اما مشکل اساسی که کماکان وجود دارد اصلاح تاریخ و باورهای نادرست قبلی پیرامون این بناست.</p>
<p><img src="https://raw.githubusercontent.com/asmaneh/asmaneh.github.io/master/assets/img/posts/rc9H-3.jpg" alt="" width="510" height="557" /></p>
<p style="text-align: center;"><span style="color: #3598db;">تصویر ۳. کروکی شهر اهواز در ۱۹۳۶م. علی رغم آنکه بناهای اصلی و اداری در نقشه نشان داده شده در مکان سه گوش (نقطه قرمز رنگ) بنایی به چشم نمی خورد. ماخذ: Qatar Digital Library</span></p>
<p>اگر همین حالا نام بنای سه&zwnj;گوش را در اینترنت جستجو کنید، خواهید دید در تقریباً تمام منابع خبری عمومی از ایرنا و خبرگزاری صدا و سیما تا خبرگزاری&zwnj;ها و سایت&zwnj;های کوچک&zwnj;تر محلی همان تاریخ&zwnj;ها و اطلاعات نادرست قبلی به چشم می&zwnj;خورد. احتمالاً ویکیپدیای فارسی یکی از منابع رواج این اطلاعات نادرست است که به فراخور باید در اصلاح آن کوشید، اما در عین حال مشابه این اشتباه را در انتشارات و سایت&zwnj;های تخصصی&zwnj;تر نیز می&zwnj;توان دید؛ به&zwnj;شخصه خطا درباب تاریخ&zwnj;گذاری و انتساب معمار این بنا را نزد چند متخصص، اعم از معمار و غیرمعمار، که اشتیاق و حتی استعداد مطالعه تاریخی دارند اما التفاتی به &laquo;تاریخ معماری&raquo; چون حوزۀ تحقیقاتی مستقل ندارند، ملاحظه کرده&zwnj;ام. شاید همان متخصصان چنین اشتباهی را دربارۀ تاریخ تولد یک شخصیت تاریخی یا معادل فارسی یک واژۀ بیگانه هرگز مرتکب نشوند، زیرا بر ایشان و همچنین اغلب اصحاب رسانه روشن است که برای کسب اطلاعات صحیح و معتبر در هریک از موارد فوق باید به چه مراجعی رجوع کرد، اما در حوزۀ مطالعات تاریخ معماری جای چنین مراجع شناخته&zwnj;شده&zwnj;ای خالی است. لذا به نظر می&zwnj;رسد برای تاریخ&zwnj;گذاری بناهای تاریخی لازم است نهادی تخصصی و وابسته به حوزۀ مطالعاتی تاریخ معماری، مثلاً دانشنامه ایرانشهر، وارد عمل شود و تلاش گردد با معرفی و اطلاع&zwnj;رسانی گسترده این نهاد مرجعیت لازم را در این زمینه کسب نماید؛ اینگونه می&zwnj;توان ضمن ساماندهی مطالعات تاریخ&zwnj;گذاریِ پژوهشگران مختلف در قالب مرجعی واحد، اشتباهات احتمالی را هم برمبنای پژوهش&zwnj;های دقیق&zwnj;تر از سوی همان مرجع اصلاح کرد.</p>