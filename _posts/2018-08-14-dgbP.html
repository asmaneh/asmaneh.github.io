--- 
title: "یک رود و دو نام، پیشینۀ تاریخی رود شاوور شوش" 
authors: soroush 
types: blog 
featured: false
slug: dgbP 
gallery: 
- image_path: "/assets/img/posts/dgbP-1.jpg" 
  title: "" 
- image_path: "/assets/img/posts/dgbP-2.jpg" 
  title: "" 
 
--- 
<p>مناظر و عوارض طبیعی پویا هستند. کوه&zwnj;ها برمی&zwnj;آیند و با باد و باران شسته می&zwnj;شوند، رودها ایجاد می&zwnj;شوند و تغییر مسیر می&zwnj;دهند، دشت&zwnj;ها به زیر آب می&zwnj;روند و دریاها دشت می&zwnj;شوند. با این وجود معمول است که از این پویایی غفلت کنیم و فرض کنیم که عوارض و پدیده&zwnj;هایی که امروز می&zwnj;بینیم در هزاره&zwnj;های پیشین هم به همین شکل و در همین مکان،&zwnj; بی&zwnj;تغییر، بوده&zwnj;اند. در میان مناظر طبیعی، رودهای جاری در دشت&zwnj;های آبرفتی یکی از پویاترین و ناپایدارترین پدیده&zwnj;ها هستند و در طول یک سده هم ممکن است بارها مسیر و مختصاتشان تغییر کند.[۱] لازم است این پویایی در مطالعات تاریخ سکونتگاه&zwnj;ها و بناهایی که بر کنارۀ رودها جای گرفته&zwnj;اند لحاظ شود. &nbsp;رود شاوور آبراه کوچکی است که در حدود شش کیلومتری شمال شهر شوش ظاهر می&zwnj;شود، از غرب محوطۀ باستانی شوش و میانۀ شهر شوش امروزی می&zwnj;گذرد. این کانال به مثابه زهکش طبیعی اراضی اطراف شوش عمل می&zwnj;کند و در حدود بیست کیلومتری جنوب شوش نیز در دشت پخش می&zwnj;شود و دیگر کانال متمایزی نیست (تصویر ۱). در مطالعات مقدماتی&zwnj;ای که روی سیستم آبیاری تاریخی دشت شوش براساس تصاویر ماهواره&zwnj;ای کرونا[۲] و توپوگرافی[۳] دشت انجام دادم اینکه این آبراه بی&zwnj;مقدمه در میانۀ سیلاب&zwnj;دشت کرخه ظاهر می&zwnj;شود و مختصاتش نه کاملاً شبیه آبراهی مصنوعی است نه طبیعی مرا برانگیخت که به دنبال منابع احتمالی در مورد این سؤال بروم. یادداشت حاضر خلاصه&zwnj;ای است از مقاله&zwnj;ای در همین زمینه به قلم دنیل پاتس دربارۀ پیچیدگی&zwnj;های شناسایی رودی که شوش کهن بر کنارۀ آن بنا شده بود و در متون کهن عیلامی، اکدی، عبری، &zwnj;یونایی و لاتین از آن نام برده شده است.[۴] پاتس کلید شناسایی این آبراه و حل معمای نام آن را پذیرش این فرضیه می&zwnj;داند که رود کوچک شاوور امروزی مسیر قدیم رود کرخه، تا اوایل هزارۀ اول میلادی، بوده است. مطالعۀ اصل این مقاله را که مانند دیگر آثار ایشان از نظر جامعیت و اشراف بر منابع مطالعاتی موضوع و موشکافی و قوت تحلیل کم&zwnj;نظیر است به علاقمندان جغرافیای تاریخی خوزستان پیشنهاد می&zwnj;کنم.</p>
<p>در متون یونانی و لاتین از پنج رود در خوزستان نام برده شده است. پاسی&zwnj;تیگریس (Pasitigris) &nbsp;برای رود کارون، کُپرِتِس (Coprates) برای رود دز، هدوفُن (Hedyphon) برای رود جراحی و دو رود دیگر به نام&zwnj;های اِوْلایُس &nbsp;(Eulaios/Eulaeus) کُئِسپِس (Choaspes) که شناسایی آنها و نسبت این دو نام با رود کرخه، کارون و گاه حتی دز یکی از پیچیده&zwnj;ترین پرسش&zwnj;های تحقیقی در حوزه&zwnj;های مطالعاتی منابع کلاسیک و جغرافیایی تاریخی خوزستان از قرن شانزدهم تا کنون بوده است.</p>
<p>سابقۀ نام اولایس دست کم به دوران عیلام میانه (۱۲۰۰-۱۱۰۰ پ.م.) و پادشاهی شوتروک ناهونته باز می&zwnj;گردد. در متون عیلام میانه از رودی به نام اولا (Ula) نام برده شده است. در کتاب دانیال (حدود قرن دوم پ.م.) نام رودی که دانیال نبی در رویای صادقه می&zwnj;بیند اولای (Ulai) است. از قرن شانزدهم این موضوع که اولای عبری همان اولایس یونانی و لاتین است به رسمیت شناخته شده بود. در قرن نوزدهم با کشف کاخ آشوربانیپال در نینوا و کتیبه&zwnj;ها و دیوارنگاره&zwnj;هایی که نبرد او و پیروزیش بر پادشاه عیلامی ته&zwnj;اومان در ۶۲۵ پ.م. در جوار رود اولایا (Ulaya) در نزدیکی شوش را شرح می&zwnj;دهند معلوم شد که اولایای اکدی معادل رود اولا در عیلامی و اولای در عبری و اولایس در لاتین است.</p>
<p>مشکل اینجاست&nbsp; که بعضی از متون از رودی به نام کُئِسپِس نیز در رابطه با شوش نام&zwnj; برده&zwnj;اند. اولین بار هرودوت (قرن پنجم پ.م.) از رود کئسپس نام می&zwnj;برد که از کنار شوش می&zwnj;گذرد بدون اینکه در جایی نامی از اولایس ببرد. استرابو و پلینی (سده&zwnj;های اول پ.م. و ب.م.) هم از آبراهۀ اولایس و هم کئسپس در نزدیکی شوش نام می&zwnj;برند. استرابو حتی در جایی به نقل از پُلی&zwnj;کلِیتْوس[۵] &nbsp;می&zwnj;نویسد و پلینی هم این گزاره را تکرار می&zwnj;کند که آب&zwnj;های اولایوس و کئسپس و دجله در جایی دریاچه&zwnj;مانند به هم می&zwnj;رسند.</p>
<p>تا قرن نوزدهم این سؤال که کدام یک از روهای خوزستان اولایس و کدام کئسپس است را ناشناخته بودن مکان شوش باستان پیچیده&zwnj;تر کرده بود. در نیمۀ قرن نوزدهم که ابهام در مورد محل دقیق شوش کاملاً مرتفع شد، معلوم شد که در حد فاصل بین کرخه و دز باید دنبال اولایس و&nbsp; کئسپس تاریخی گشت. تا این زمان اصلاً کسی نامی از شاوور نبرده بود. برای اولین بار راولینسن[۶] در ۱۸۴۲ میلادی در شرح سفرش از ذهاب به خوزستان از این رود نام&zwnj;برد و توصیف دقیقی از آن به دست داد. لانگ[۷] در ضمیمه&zwnj;ای که بر گزارش لیارد[۸] از بازدید محوطه&zwnj;های تاریخی خوزستان نوشت برای اولین بار شاوور را وارد این صورت مسئله کرد. او پیشنهاد کرد که اولایس نام شاوور است و کئسپس نام کرخه. به دنبال او، لیارد و راولینس و لوفتوس[۹] این نظریه که شاوور را باید وارد این معمای تاریخی کرد را&nbsp; پذیرفتند و تحلیل&zwnj;هایشان را بر این اساس قراردادند.. همگی این افراد که با جغرافیای خوزستان به خوبی آشنا بودند به طور کامل رود دز و کارون را از معادله کنار گذاشتند و بر این سؤال که بین شاوور و کرخه کدام یک اولایس و کدام یک کئسپس بوده&zwnj;اند متمرکز شده&zwnj;اند. درست در سال&zwnj;های آغازین قرن بیستم با کشف متون یونانی که معلوم مکرد نام شوش در دورۀ سلوکی و پارتی سلوکیه در کنار اولایس بوده است شکی باقی نماند که این اولایس ارتباطی با کارون ندارد.&nbsp; متأسفانه بی&zwnj;توجهی به این پژوهش&zwnj;ها سبب شده است که هنوز گهگاه منابعی چاپ شود که در آنها از احتمال ارتباط اولایس و کارون یاد می&zwnj;شود.</p>
<p>مطالعات ژئومورفولوژیک مهم ولی کمتر شناخته شدۀ کیرکبی[۱۰] (۱۹۶۸-۱۹۶۹ م) دربارۀ الگوی مآندر رودهای خوزستان و گذشتۀ آنها نقطۀ عطف فهم ما دربارۀ پیشینۀ رود شاوور بود. براساس این مطالعه، رابطۀ مستقیمی بین حجم آب حداکثری یک رود (آبی که آبراه را لبالب می&zwnj;کند و این اتفاق به طور میانگین هر یک و نیم سال یکبار رخ می&zwnj;دهد) و طول موج مآندر آن وجود دارد. بر این اساس، او جریان آب حداکثری شاوور را حدود ۱۱۰۰ مترمکعب بر ثانیه تخمین زده است که تناسبی با میزان آب اندک کنونی این آبراهه ندارد. با توجه به اینکه شاوور در سیلاب&zwnj;دشت رود کرخه سرجشمه می&zwnj;گیرد، کیرکبی نتیجه گرفت که شاوور تنها ممکن است مسیر قدیمی رود کرخه بوده باشد و تاریخ تغییر مسیر از شاوور به بستر فعلی کرخه را حدود ۵۰۰ ب.م. تخمین زده است (تصویر ۲). این مطالعه، ابهامی که بر همۀ مطالعات قرن نوزدهم سایه افکنده بود را برطرف می&zwnj;کند. بر این اساس، تنها یک رود از کنار شوش باستان می&zwnj;گذشته است که ساکنان عیلامی دشت شوش آن را اولا می&zwnj;خواندند و همین نام به زبان&zwnj;های اکدی، عبری،&zwnj; یونانی و لاتین رفته است. رود اولا پس از عبور از کنار شوش به جنوب شرقی متمایل شده به دز (Coprates) می&zwnj;&zwnj;پیوست. جمع این آبها سپس به کارون (Pasitigris) و از آن طریق به شط&zwnj;العرب می&zwnj;ریخت. در تحلیل آب&zwnj;های سطحی دشت شوش که نگارنده با جعبه&zwnj;ابزار هیدرولیکی نرم&zwnj;افزار آرک&zwnj;جی&zwnj;آی&zwnj;اس[۱۱] انجام داد هم آب شاوور قاعدتاً می&zwnj;بایست مطابق مسیری که کیرکبی پیشنهاد کرده به دز بریزد.</p>
<p>پاتس پیشنهاد می&zwnj;دهد که احتمالاً آب شوش پس از انضمام دشت شوش به قلمرو هخامنشی، فرمانروایان پارسی زبان نامی &nbsp;ایرانی به این آبراه مهم دادند. دو دلیل برای این حدس وجود دارد. اینکه آب&zwnj;نام کُئِسپِس (Choaspes) برای اولین بار توسط هردوت استفاده می&zwnj;شود و اینکه لغت کُئِسپِس یونانی به ظن بسیار قوی از آب&zwnj;نام فارسی باستان hṷ-aspa به معنی دارندۀ اسب&zwnj;های خوب مشتق شده است. این واژه جای&zwnj;نامی رایج در در سرزمین&zwnj;های ایرانی بوده است. باعث تعجب است که در خلال مناقشاتی که برسر شناسایی مدلول این دو آب&zwnj;نام شده، تاریخ&zwnj;پژوهشان از این موضوع که مورد تأیید بسیاری از متخصصان سرشناس زبان ایرانی است غفلت کرده&zwnj;اند.</p>
<p>در پایان این مطلب پاتس سطوری را هم به تحلیل نام کرخه اختصاص داده است. به نظر می&zwnj;رسد آب&zwnj;نام کرخه متشکل از دو واژه کرخ و آب باشد. کرخ از کلمۀ آرامی کرخا به معنی شهر گرفته شده است و شکی نیست که کرخ در آب&zwnj;نام کرخه اشاره به کرخه لدان، شهر بزرگی که احتمالاً توسط شاپور دوم در قرن چهارم میلادی بنا شد دارد. لدان را بعضی محققان نام قدیم منطقه&zwnj;ای که این شهر جدید در آن بنا شده بود دانسته&zwnj;اند و به این ترتیب کرخه لدان به معنی شهر منطقۀ لدان است. اجماع آن است که ویرانه&zwnj;های ایوان کرخه که در ۱۷ کیلومتری شمال شوش و برکنارۀ کرخه واقع است، بقایای شهر کرخه&zwnj;لدان است. تاریخی که کیرکبی برای تغییر مسیر رود از شاوور به کرخۀ امروزی پیشنهاد می&zwnj;کند (حدود ۵۰۰ ب..م.) تخمینی بسیار کلی است. اگر فرضیۀ کیرکبی صحت داشته باشد &nbsp;و اگر ایوان کرخه واقعاً در زمان شاپور دوم بنا شده باشد، به عقیدۀ نگارنده تغییر مسیر آب شوش را می&zwnj;توان یکی از عوامل مشوق بنای پایتخت جدید فرض کرد و زمان این رویداد هیدرولیکی را جلوتر از تخمین کیرکبی، حداکثر در اواخر قرن سوم میلادی تخمین زد.</p>
<p>&nbsp;</p>
<p>پی&zwnj;نوشت:<br />[۱] برای بحث باستان&zwnj;شناسی کوتاه و جذابی از پویایی رودهای جاری در دشت&zwnj;های آبرفتی، نک</p>
<p dir="ltr">Edgeworth, M. (2011). Fluid Pasts: Archaeology of Flow. Bristol: Bristol Classical.<br />[2] Cold-war CORONA Satellite Imagery<br />[3] Shuttle Radar Toporaphy Mission (SRTM)<br />[4] Potts, D. T. (1999). Elamite Ulā, Akkadian Ulaya, and Greek Choaspes: A Solution to the Eulaios Problem. Bulletin of the Asia Institute, 13, 27&ndash;44.<br />[5] Polycleitus<br />[6] Major Rawlinson<br />[7] Professor Long<br />[8] Austen Henry Layard<br />[9] William Loftus<br />[10] Michael J. Kirkby<br />[11] Hydrology Toolbox in ArcGIS 10.5</p>