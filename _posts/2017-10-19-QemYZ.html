--- 
title: "یا اوست درون دیده یا دیده خود اوست" 
authors: beheshti 
types: blog 
tags: محمد بهشتی,کتاب,دیدن دوست,محمد‌حسن مؤمنی,آسمانه,مطالعات معماری ایران,تاریخ معماری,اسکیس 
featured: false
featureImg: "/assets/img/posts/QemYZ.jpg" 
slug: QemYZ 
gallery: 
- image_path: "/assets/img/posts/QemYZ.jpg" 
  title: "یا اوست درون دیده یا دیده خود اوست" 
 
excerpt: "وقتی برای نخستین بار کتابی را که در دست دارید ورق زدم، به یادِ چهل سال پیش و دوران دانشجوییِ خود در دانشکدۀ معماری افتادم. در آن حال و هوای نوجویی و مکاشفه با هم‌دوره‌ای‌ها به جای‌جای ایران و به هر بنایی که خامۀ معمار به زیبایی تجسم کرده است، سرکی کشیده‌ام، حظ برده‌ام، ولی غالبا بیم آن داشتم که دست به قلم برم و نتوانم حق این زیبایی را به جا آورم. وقتی تصاویر این کتاب را دیدم احساس کردم که آن عصاره‌ای که از تمامِ این ملاقات‌ها در ذهنم رسوب کرده، بسیار بدانچه لابلای صفحات کتاب می‌بینم نزدیک است." 
--- 
<div>
<div>
<p style="text-align: justify;">مقدمه&zwnj;ای بر کتاب تازۀ&nbsp;دیدن دوست (اسکیس&zwnj;هایی از بناها و بافت&zwnj;های تاریخی ایران)</p>
<p style="text-align: justify;">اثر محمد حسن (کیا) مؤمنی</p>
<br />
<p style="text-align: justify;">وقتی برای نخستین بار کتابی را که در دست دارید ورق زدم، به یادِ چهل سال پیش و دوران دانشجوییِ خود در دانشکدۀ معماری افتادم. در آن حال و هوای نوجویی و مکاشفه با هم&zwnj;دوره&zwnj;ای&zwnj;ها به جای&zwnj;جای ایران و به هر بنایی که خامۀ معمار به زیبایی تجسم کرده است، سرکی کشیده&zwnj;ام، حظ برده&zwnj;ام، ولی غالبا بیم آن داشتم که دست به قلم برم و نتوانم حق این زیبایی را به جا آورم. وقتی تصاویر این کتاب را دیدم احساس کردم که آن عصاره&zwnj;ای که از تمامِ این ملاقات&zwnj;ها در ذهنم رسوب کرده، بسیار بدانچه لابلای صفحات کتاب می&zwnj;بینم نزدیک است. تو گویی در این طرزِ بیان رمزی کارساز نهفته است.</p>
<br />
<p style="text-align: justify;">در کنارِ مستنداتی که از آثارِ معماری و شهرسازیِ ایران گردآوری می&zwnj;شود، و صد البته وجودِ همۀ انواع و اقسامِ آن لازم و ضروری است، حضورِ واسطه&zwnj;ای که بتواند فارغ از جزئیات، عطر و طعمِ عمارات و شهرهای ایرانی را نیز به مخاطبان منتقل کند بسیار حیاتی است. در واقع هرچه مستندنگاری&zwnj;ها برای نگاهبانی از وجهِ زوال&zwnj;پذیرِ آثار اهمیت دارد، به کارهایی مثلِ &laquo;دیدن دوست&raquo; نیز احتیاج مبرم داریم تا آن جوهرۀ بی&zwnj;زمان و زوال&zwnj;ناپذیری که مستندنگاری&zwnj;ها از انتقالش عاجزند را بچشیم. خلقِ این قبیل آثار به سانِ گرفتنِ گلاب از گل است؛ گلابی که از قید مادیت و فسادپذیری رهیده و به مرحله&zwnj;ای رسیده&zwnj; که جانِ موضوع را بی&zwnj;قید جسمش، در مختصات مکان و زمان جابه&zwnj;جا می&zwnj;کند. هرآنچه از حبس موقعیت رهایی یافته، رازی را که در پسِ حجابِ جسمانی&zwnj;اش پنهان شده، بهتر در معرضِ نظرِ صاحبنظران قرار می&zwnj;دهد. مواجهه با این وضع، میل به رازگشایی را در جانهای مستعد تهییج می&zwnj;کند. راز برخلافِ رمز که در هر دوسویش انسان قرار دارد، از یک سو به انسان وصل است و از سوی دیگر به عوالمی ورای ادراکِ حسی و جسمانیِ او. تشنگیِ اکتشافِ راز، می&zwnj;تواند طی طریق برای نیل به جوهر غیرمادیِ امور را سهل کند. حرکت در این راستا هم به آشکار شدنِ تدریجیِ حقیقتِ واحدِ متعالی راه می&zwnj;گشاید. چشمی که به دیدنِ این حقیقت قادر شود، لابد یکپارچه سرشار از اشتیاق است تا یکسر بدان دوخته شود و دل را خوش دارد به وجودِ آن دیدنی&zwnj;ها. کم کم کار به جایی می&zwnj;رسد که درکِ تمایزِ میانِ بودن و دیدن، و گوهر و حقیقت دشوار می&zwnj;شود. چراکه ناظر و منظر در هم می&zwnj;آمیزند و دیگر معلوم نیست که گوهر دیده شده یا دیده گوهر.</p>
<br />
<p style="text-align: justify;">معماری در یک مرتبه سنگ و رنگ و اندازه و هندسه و خلاء و ملاء است، لیکن در مرتبه&zwnj;ای دیگر دیدگاهی است برای دیدنِ گوهر و گوهر شدنِ دیده. کمتر واسطه و رسانه&zwnj;ای را می&zwnj;توان یافت که استعدادِ به سخن درآوردنِ این مرتبه را دارا باشد و یا کمتر قلمی را می&zwnj;توان یافت که با جوهر بر کاغذ، لیاقت جواهرتراشی پیدا کرده باشد، آنچنان که &laquo;دیدن دوست&raquo;. چنینم آرزوست.</p>
</div>
</div>