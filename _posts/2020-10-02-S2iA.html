--- 
title: "کمدی معماری: شرح سفر دلیرانۀ خدای معماران به سرزمین پارس‌ها| قسمت هفتم: گوشمالی در خدمت تاج‌السلطنه" 
authors: tabatabaei 
types: blog 
featured: false
slug: S2iA 
--- 
<div>
<div>
<p><strong>به سمانه محسنی</strong></p>
<p>در قسمت قبل خواندیم که معمار مصری ایمحوتب و شاگردش انجیب پس از فرار از دست آنوبیس گرگنما به کمک پریناز به دخمه&zwnj;ی قیومه&zwnj;ی طبیب گریختند و پرسش نفرین شده&zwnj;شان درباره&zwnj;ی کانسپت کانسپت&zwnj;ها را به او عرضه کردند. او هم با بهره از آخرین تکنولوژی&zwnj;ها به آن&zwnj;ها نشان داد که در زمان و مکان غلطی به دنبال پاسخ می&zwnj;گردند و در این زمانه جز مشتی حرف سطحی و انواع درهم&zwnj;ریختگی&zwnj;ها و بلبشو&zwnj;ها چیز دیگری عایدشان نمی&zwnj;شود. پس معجونی به دست آمده از عصاره&zwnj;&zwnj;ی پایان نامه&zwnj;های دورۀ قاجاریه به آن&zwnj;ها داد و به آن زمان فرستادشان&nbsp; تا در آن&zwnj;جا از یک استاد معماری سوالشان را بپرسند. شاید جوابی برای این آن پیدا کنند و بتوانند به مصر بازگردند. در ادامه:</p>
<p>بعد از سرگیجه&zwnj;ای طولانی وقتی توانستند اطرافشان را تشخیص دهند خود را وسط آجرهای خانه&zwnj;ای در حال ساخت یافتند. ایوان سوی دیگر حیاط نیمه&zwnj;کاره بود و درها و ارسی&zwnj;ها هم گوشه&zwnj;ی آن چیده شده و هنوز نصب نشده بود. خانه نسبتا کوچک بود و به نظر کسی در آن نبود. پریناز که نمی&zwnj;دانست حالا چطور باید برگردد قبل از همه بلند شد و به انجیب و ایمحوتب کمک کرد تا بایستند. ایمحوتب خاک تنش را تکاند و انجیب چندین بار از پریناز تشکر کرد. هر سه سری به اطراف چرخاندند و کمی در خانه قدم زدند. ایمحوتب گفت: &laquo; خب حالا باید هرچه زودتر استاد معمار را پیدا کنیم. طولی نمی&zwnj;کشد که آنوبیس وحشی این&zwnj;جا هم ردمان را بگیرد. او می&zwnj;تواند در زمان و مکان بو بکشد و سراغمان بیاید&raquo; جمله&zwnj;اش تمام نشده بود که صدای دلنواز تار در فضا طنین انداخت. به یکدیگر نگاه کردند و به دنبال منبع صدا گشتند. پریناز با دست به گوشه&zwnj;ی ایوان پشت درهای چیده شده اشاره کرد. کسی بر زمین نشسته بود و تار می&zwnj;زد.</p>
<p>به سمت او رفتند. دستاری به سر انداخته بود و زخمه می&zwnj;زد. متوجه حضورشان شد اما سرش را بالا نیاورد و تا پایان قطعه را نواخت و خواند: نادیده رخت ای گل جانم شد دلم از دست / بی دامان او رفته جانم سامانم از دست / تو عشق سرشار منی / تو نازنین یار منی / تو نازنین ماه منی / من که می&zwnj;میرم چرا دور از منی / خدا / من که می&zwnj;میرم چرا دور از منی.[۱]<br />&nbsp;قطعه که تمام شد سر بلند کرد و ایستاد. زن میانسالی بود خوش&zwnj;چهره و با وقار. سلام کرد و گفت: &laquo; من تاج&zwnj;السلطنه هستم. صفا آوردید به خانه&zwnj;ی محقر من. مایه&zwnj;ی شرمساری است که چنین درهم&zwnj;ریخته است و اسباب پذیرایی مهیا نیست&raquo;. ایمحوتب ماجرایشان را شرح داد و گفت که به دنبال کانسپت کانسپت&zwnj;هاست و باید معمار خانه را ببیند. تاج&zwnj;السلطنه توضیح داد که او شاهزاده&zwnj;ای قاجاری و دختر ناصرالدین شاه است و خانه را کس دیگری می&zwnj;سازد اما چون فعلاً پولی برایش نمانده تا دستمزد معماران و بنایان را بدهد کار را متوقف کرده است و فقط گاهی می&zwnj;آید در این خانه ساز می&zwnj;زند تا در و دیوارش را ملال نگیرد. پریناز که این را شنید دیگر نتوانست تحمل کند و گفت: &laquo; به نظرم کاسه&zwnj;ای زیر نیم&zwnj;کاسه است. حالا یا قیومه&zwnj;ی طبیب ما را به جایی غیر از آن که قرار بود فرستاده یا این خانم چیزی را از ما پنهان می&zwnj;کند. مگر شاهزاده&zwnj;ی قاجاری بی&zwnj;پول می&zwnj;شود؟ مگر اصلاً زن قاجاری ساز می&zwnj;زند و برای خودش خانه می&zwnj;سازد؟ من عکس زنان قاجاری را دیده&zwnj;ام و کمی درباره&zwnj;شان می&zwnj;دانم. آن&zwnj;ها همه در اندرونی&zwnj;اند&raquo;.</p>
<p>تاج&zwnj;السلطنه چهره&zwnj;اش گرفته شد و گفت :&laquo; تاسف برانگیز است که صد سال بعد از این هم ما را چنین می&zwnj;شناسند، هرچند تو حق داری دختر. این&zwnj;جا زنان از نوع انسان جدا شده و جزو بهائم و وحوش&zwnj;اند. صبح تا شام در یک محبس نا امیدانه زندگی می&zwnj;کنند و دچار فشارهای سخت و بدبختی&zwnj;های ناگواری عمر می&zwnj;گذرانند. در حالتی که از دور تماشا می&zwnj;کنند و می&zwnj;شنوند و در روزنامه می&zwnj;خوانند که زنان حقوق&zwnj;طلب در اروپا چه قسم از خود دفاع کرده و حقوق خود را با چه جدیتی می&zwnj;طلبند. حق انتخاب می&zwnj;خواهند، حق رای در مجلس می&zwnj;خواهند، دخالت در امور سیاسی مملکتی می&zwnj;خواهند. دوست دارم یک مسافرتی در اروپا کنم و این خانم&zwnj;های حقوق طلب را ببینم و به آن&zwnj;ها بگویم وقتی شما غرق سعادت و شرافت، از حقوق خود دفاع می&zwnj;کنید و فاتحانه به مقصود موفق شده&zwnj;اید، یک نظری به&nbsp; قطعه&zwnj;ی آسیا افکنده و تفحص کنید در خانه&zwnj;هایی که دیوارهایش سه ذرع یا پنج ذرع ارتفاع دارد و تمام&nbsp; منفذ این خانه&zwnj;ها منحصر به یک در است که آن هم توسط دربان محفوظ است. در زیر یک زنجیر اسارت و یک فشار غیر قابل محکومیت، اغلب سر و دست شکسته، بعضی با رنگ پریده، برخی گرسنه و برهنه، قسمی در تمام شبانه روز منتظر و گریه&zwnj;کننده. این&zwnj;ها هم زن هستند، این&zwnj;ها هم انسان هستند[۲]&raquo; مسافران سر بالا بردند و به دیوارهای بلند خانه نگاه کردند. تاج السلطنه ادامه داد: &laquo; اما ما جماعت نسوان به همراهی یکدیگر این وضع را تغییر می&zwnj;دهیم. من کار می&zwnj;کنم. بدون نیاز به دربار خرج زندگی خود را به دست می&zwnj;آورم و مردم شهر را می&zwnj;شناسم. ردیف&zwnj;نوازی تار را پیش میرزا عبدالله یاد گرفتم. به چند زبان می&zwnj;خوانم و می&zwnj;نویسم و شیفته&zwnj;ی داستانم. اگر دوست داشته باشی می&zwnj;توانیم با هم درباره&zwnj;ی آثار بالزاک و هوگو گفت&zwnj;وگو کنیم. من این&zwnj;جا کسی را ندارم که در این باره با او حرف بزنم. فقط دختری هست که گاه به من سر می&zwnj;زند و با او حرف می&zwnj;زنم. او هم مدتی است نیامده &raquo;. پریناز گفت: &laquo; متاسفانه من هم نخوانده&zwnj;ام اما معماری را خوب می&zwnj;شناسم و می&zwnj;توانم خیلی چیزها از آن برایتان بگویم. بی&zwnj;ادبی من را ببخشید خانم. آشنایی با شما باعث افتخار من است.&raquo; ایمحوتب که با تعریف تاج&zwnj;السلطنه از وضعیت زندگی در خانه&zwnj;ها اطمینان داشت کانسپت کانسپت&zwnj;ها آن&zwnj;جا نیست از او خواست تا آن&zwnj;ها را پیش معمار خانه ببرد. شاهزاده قبول کرد و گفت معمار احتمالاً الان در قهوه&zwnj;خانه&zwnj;ی میدان است. پس هر&nbsp; چهار نفر در کوچه&zwnj;ی تنگی راه افتادند. در راه تاج&zwnj;السلطنه و پریناز از تغییرات زندگی و جایگاه زنان در جامعه&zwnj;ی خود صحبت کردند. تاج&zwnj;السلطنه وقتی فهمید صد سال بعد &nbsp;ورود زنان به ورزشگاه ممنوع است آهی کشید و گفت: &laquo; پس حقوقی هم وجود دارد که ما داریم و قرار است بعد&zwnj;ها گرفته شود. حداقل امروز زنی را برای تماشای انواع بازی و حضور در جاهای مختلف شهر مواخذه و مجازات نمی&zwnj;کنند&raquo;. چند صد متری بیشتر به میدان نمانده بود که صدای زوزه&zwnj;&zwnj;ای از پشت سر شنیدند و سرشان را که برگرداندند آنوبیس را بالای دیوار دیدند. گرگ&zwnj;نما مانند دفعه قبل لبخندی زد و برایشان دست تکان داد. ایمحوتب فریاد کشید: &laquo; به سمت میدان &raquo; هر سه دویدند و البته تاج&zwnj;السلطنه قدم زنان راهش را ادامه داد. میدان شلوغ بود. چند قدم بیشتر نمانده بود که جمعیت چهل پنجاه &zwnj;نفره&zwnj;ای از زنان مسیر کوچه را بست. زنان سیاه&zwnj;پوش در حال رد شدن بودند اما جلوی وارد شدن آن&zwnj;ها به میدان را هم می&zwnj;گرفتند. گیر افتاده بودند. در همان حین چیزی توجه پریناز را جلب کرد. یکی از آن&zwnj;ها به جای پوشیه&zwnj;ی سفید نقابی سیاه داشت و بالای سرش دو زائده مانند گوش. پریناز باورش نمی&zwnj;شد. در آن میان کسی با لباس بتمن بود!</p>
<p>بتمن از میان جمعیت بیرون آمد و فریاد زد: &laquo; ترسوها چرا فقط فرار می&zwnj;کنید؟ ما چهار نفریم و او یکی. حالا وقت حمله است.&raquo; از صدایش مشخص بود که او هم زنی است. آنوبیس در کوچه بود و به آن&zwnj;ها نزدیک می&zwnj;شد. پشت سرش تاج&zwnj;السلطنه بود و جلوی او پریناز، ایمحوتب، انجیب و بتمن. آنوبیس که وضعیت را دید با صدای لرزان گفت : &laquo;من کاری با شما ندارم و فقط پیامی آورده&zwnj;ام&raquo; که بتمن ضربه&zwnj;ی مشت اول را محکم به شکم او وارد کرد و بقیه هم شروع به کتک زدنش کردند. گرگنما پخش زمین و در حال زوزه کشیدن بود که تاج السلطنه هم رسید و لگدی نثار ماتحتش کرد. گرگنما بلند شد و لنگ لنگان گریخت. بتمن نقابش را برداشت و گفت: &laquo; خوب استتار کردم ؟&raquo; پریناز او را شناخت و از خوشی فریاد کشید: &laquo; وای سمانه تو این&zwnj;جا چه کار می&zwnj;کنی؟&raquo; سمانه گفت: &laquo; بعد از شما پبش قیومه طبیب رفتم و او گفت بعید می&zwnj;داند&nbsp; شما بتوانید گلیمتان را در این دوره از آب بیرون بکشید و من که این&zwnj;جا را می&zwnj;شناسم و در رفت و آمدم را فرستاد تا مراقبتان باشم. نقابم را هم آوردم که در موقع لزوم پنهان شوم&raquo;. چشمانش برقی زد و بعد رو به تاج السلطنه کرد و گفت: &laquo; شما خوبید خانم؟ کار ساخت خانه خوب پیش می&zwnj;رود؟ دلم برایتان تنگ شده بود&raquo; تاج السلطنه گفت: &laquo; قربانت خوبم. مثل سابق است. چندان تغییری نکرده. کتاب تازه&zwnj;ای از بالزاک خوانده&zwnj;ام به نام زن سی ساله. باید برایت تعریف کنم&raquo;.</p>
<p>ادامه دارد...</p>
</div>
</div>
<div>۱. تصنیفی منسوب به تاج&zwnj;السلطنه</div>
<div>۲. خاطرات تاج&zwnj;السلطنه، به کوشش منصوره اتحادیه ( نظام مافی ) و سیروس سعدوندیان، نشر تاریخ ایران: مجموعه متون و اسناد تاریخی، کتاب هفتم. صفحه&zwnj;ی ۹۸ و ۹۹</div>