--- 
title: "بازتاب طرح «چهارباغِ» ابونصر هروی بر نگاره‌های نسخه‌های مصورشده در هرات" 
authors: jayhani 
types: blog 
featured: false
featureImg: "/assets/img/posts/KK23.jfif" 
slug: KK23 
gallery: 
- image_path: "/assets/img/posts/KK23.jfif" 
  title: "بازتاب طرح «چهارباغِ» ابونصر هروی بر نگاره‌های نسخه‌های مصورشده در هرات" 
- image_path: "/assets/img/posts/KK23-1.jfif" 
  title: "تصویر ۱- تصویر برگی (f.47a) از نسخۀ خمسۀ بایسنقری که در حدود 833 ه¬ق (1430 م) در هرات مصور شده است (مأخذ: The Metropolitan Museum of Art, 13.228.13.6)." 
- image_path: "/assets/img/posts/KK23-2.jfif" 
  title: "تصویر ۲- تصویر برگی (f.190r) از خمسۀ نظامی که در سال 899 ه¬ق (1494 م) در هرات ترسیم شده و منسوب به بهزاد است (مأخذ: British Library, MS Or.6810)." 
- image_path: "/assets/img/posts/KK23-3.jfif" 
  title: "تصویر ۳- جزئیاتی از تصویر ۱." 
- image_path: "/assets/img/posts/KK23-4.jfif" 
  title: "تصویر ۴- جزئیاتی از تصویر ۲." 
- image_path: "/assets/img/posts/KK23-5.jfif" 
  title: "تصویر ۵- تصویری از نسخۀ خمسۀ نظامی، ساخته‌شده در شیراز و به خط امیدالکاتب الشیرازی، در حدود 956ق/1549م، نگاره احتمالاً متأخرتر است (مأخذ:Stchoukine 1959, Plate LXXIV)." 
- image_path: "/assets/img/posts/KK23-6.jfif" 
  title: "تصویر ۶- جزئیاتی از تصویر ۵." 
 
--- 
<div>
<div>
<p style="text-align: justify;">روضۀ هشتم رسالۀ ارشادالزراعه نوشتۀ قاسم&zwnj;بن یوسف ابونصر هروی منبعی مهم برای مطالعات باغ است و طرح چهارباغ توصیف&zwnj;شده در آن نیز موضوع مطالعات فراوانی بوده است. مقصودم همان طرح محوری و خطیِ مبتنی بر یک خیابان اصلی و جوی درون آن است که به محوطه&zwnj;ای در انتهای باغ اتصال می&zwnj;یابد که عمارت در آن قرار گرفته است. در ارتباط با این طرح باید به این پرسش مهم توجه شود: آیا طرحی که در متن هروی توصیف شده، منحصر به&zwnj;فرد بوده و ابداع او است و یا این&zwnj;که طرح یادشده از خلال برخی مدارک دیگر هم قابل شناسایی است و بازتاب&zwnj;دهندۀ سنتی در هرات است؟ هروی خود اشاره می&lrm;کند که تجاربی شخصی انجام داده و برای پرهیز از اشتباه به میرک سید غیاث رجوع کرده است [1] و سابتلنی هم در این مورد تحقیقاتی انجام داده است. باوجود این، بررسی موضوع از زوایای دیگر می&zwnj;تواند مفید باشد. در این جا برای روشن شدن موضوع، از تفسیر متن داستان خواجه در مثنوی هفت&zwnj;پیکر نظامی کمک می&zwnj;گیرم و البته سه نسخۀ مصورشده از آن در هرات و شیراز.</p>
<p style="text-align: justify;">تصویری که طرح هروی در مورد عمارت و محوطۀ مقابل آن ارائه می&shy;کند با تصویرهای دیگری از باغ&shy;سازی هرات در سدۀ نهم هماهنگی دارد. در این جا دو نگاره معرفی می&shy;شوند که همچون طرح هروی به طور قطع تصویری از یک باغ شاهی نیستند. دو نگارۀ مورد نظر صحنه&zwnj;&shy;ای از یک داستان کوتاه درون مثنوی هفت&zwnj;پیکر نظامی را نمایش می&shy;&zwnj;دهند.</p>
<p style="text-align: justify;">طبق روایت نظامی، خواجه که هر هفته به تماشای باغ خویش می&shy;&zwnj;رود در واپسین نوبت، در را بسته می&lrm;بیند. [2] پیش از این، در مقاله&zwnj;ای مشخص کرده&zwnj;ام که بنابر شرح نظامی، باغ ساختاری دو بخشی دارد؛ شامل باغ نیمه خصوصی یا بیرونی و یک بخش اندرونی که حوضی بزرگ برای آبتنی دارد. از باغ بیرونی تماشای باغ اندرونی و دیدن محوطۀ حوض میسر نیست؛ مگر بطور پنهانی. [3] خواجه با راهنمایی نگهبانان سیمین&zwnj;ساق به غرفه و یا عمارت بالاخانۀ باغ بیرونی می&shy;&zwnj;رود و از سوراخ میان غرفه و در خفا، چشمه و حوضی را نظاره می&zwnj;کند. [4] از غرفه راهی برای نگریستن پنهانی به باغ اندرونی وجود دارد که در آن، زیبارویان مشغول آبتنی&zwnj;اند. این فضای اندرونی بنابر منطق داستان نباید از غرفۀ باغ بیرونی قابل مشاهده باشد و خواجه پیش از وارد شدن به غرفه، نمی&shy;&zwnj;توانسته است چشمه و آب را دیده باشد؛ چه در غیر این صورت، داستان فاقد منطق برای پنهانی نگریستن خواجه خواهد بود.</p>
<p style="text-align: justify;">نگارۀ نخست، تصویری از صحنۀ یادشده بر روی برگ 47 (f.47a) نسخۀ خمسۀ بایسنقری است که در حدود 833 ه&shy;ق (1430 م) در هرات مصور شده است (تصویر 1). [5] نگارۀ دوم نیز همین صحنه است که بر روی برگ 190 (f.190r) نسخه&shy;&zwnj;ای از خمسۀ نظامی تصویر شده است؛ نسخه&shy;&zwnj;ای که در سال 899 ه&shy;ق (1494م) در هرات ترسیم شده و منسوب به بهزاد است (تصویر 2). [6] تفاوت&shy;&zwnj;هایی که در سازمان&shy;دهی فضا و ساختار تصویر وجود دارد، نشان می&shy;&zwnj;دهد که نگارۀ دوم کپی نشده است.</p>
<p style="text-align: justify;">هر دو نگاره، یک فضای باز در مقابل عمارت را نمایش می&zwnj;دهند که درختان و گیاهانی را در اطرافْ شامل می&shy;&zwnj;شود و در نگاره&zwnj;های باغی معمول است. هر دو نگارگر بر خلاف سنت تصویرگری که معمولا حوض&shy;&zwnj;های کوچک و پرتزئین را در مقابل عمارت و کوشک قرار می&shy;&zwnj;دهند، حوض را برای آبتنی و به قدر لازم بزرگ تصویر کرده&shy;&zwnj;اند؛ موضوعی که باید همنوایی نقاش با داستان نظامی تلقی شود و یادآور این موضوع است که نگارگران هر دو نگاره به&zwnj;طور قطع داستان نظامی را مصور کرده&shy;&zwnj;اند. جزئیات هر دو نگارۀ ترسیم شده در هرات نشان می&zwnj;دهد که خواجه از شکاف پنجره و نه سوراخی در غرفه، آبتنی بتان را نظاره می&lrm;کند که با شرح شاعر تفاوت دارد. در شعر نظامی، حتی اگر غرفه یا بقول شاعر حجابگه پنجره داشته باشد، این گشودگی&lrm;ها نمی&lrm;تواند به&zwnj;سوی باغی باشد که بنا بر شرح داستان و با وضعیت توصیف&zwnj;شده به آبتنی اختصاص یافته است (تصویرهای 3 و 4). علاوه بر این، بررسی هر دو نگاره نشان می&shy;&zwnj;دهد که محوطۀ مقابل عمارت نیز با داستان نظامی و میزان&zwnj;سن یا صحنه&zwnj;آرایی مد نظر او مبنی بر وجود یک باغ اندرونی و همچنین منطق درون داستان هماهنگی ندارد و بیشتر به محدودۀ میانی و مقابل کوشک باغ الگووار هروی شباهت دارد. زیرا کوشکی که در نگاره&zwnj;&shy;ها مشاهده می&shy;&zwnj;شود با غرفۀ توصیف شده در داستان و این که بنای یادشده حائلی برای نظارۀ فضای دربردارندۀ حوض است تفاوت دارد. نگاره&shy;&zwnj;ها، کوشک و همچنین محوطه&shy;&zwnj;ای در مقابل آن را نمایش می&shy;&zwnj;دهند؛ در عین حال نگاره&shy;&zwnj;ها، فضایی را به نمایش گذاشته&shy;&zwnj;اند که با بخش میانی طرح چهارباغ هروی همخوانی دارد. محوطۀ یادشده می&shy;&zwnj;تواند همان محوطۀ کرسی عمارت باشد که هروی آن را معرفی کرده بود و در انتهای مسیرِ در بر دارندۀ شاه&shy;جوی باغ قرار داشت.</p>
<p style="text-align: justify;">در این نگاره&shy;&zwnj;ها، سطح کفِ کرسی و یا محوطۀ مقابل عمارت فرش شده است و کل محوطه با محدودۀ پیرامون مرزبندی مشخصی دارد. سطح کف، از سایر نقاط باغ مجزا شده و تا حدودی با ظریف&shy;کاری&shy;&zwnj;های عمارت ترکیب شده است. این موضوع نشان می&shy;&zwnj;دهد که فضای مقابل کوشک که بخشی مهم از ساختار فضایی مورد نظر هروی است در سدۀ نهم هجری قمری در هرات شناخته شده بوده و رواج داشته است و یا حداقل، نگارگران با چنین الگویی بیگانه نبوده&zwnj;اند.</p>
<p style="text-align: justify;">در نمونۀ دیگری از تصویرسازی این صحنه از داستان نظامی، برگی از یک نسخۀ خمسه قابل&zwnj;اشاره است که اواخر سدۀ دهم هجری قمری (دهۀ 980ق) در شیراز مصور شده است (تصویر 5). [7] ساختار تصویر این نسخۀ اخیر، به&lrm;طور قابل&zwnj;توجهی با نگاره&zwnj;های متناظر که در هرات ترسیم&zwnj;شده&zwnj;اند، تفاوت دارد. اگرچه نگاره لزوماً با شرح نظامی همخوانی دقیق ندارد، شکل حوض و درختانی که در حاشیۀ آن گویی فضایی محدود پدید آورده&zwnj;اند، به جوّ موردنظر داستان نزدیک&zwnj;اند؛ به&zwnj;خصوص که عمارت یا غرفه&zwnj;ای که نظامی از آن صحبت می&lrm;کند، در دوردست قرار گرفته و پشت ردیفی از درختان پنهان شده که همچون دیواری، محوطۀ پیرامون حوض را از عمارت غرفه و فضای اطرافش جدا کرده&zwnj;اند. عمارت یادشده باوجوداینکه مرتفع به&zwnj;نظر می&lrm;رسد و همچون غرفه است، پنجره&lrm;ای ندارد و خواجه نیز برخلاف دو نگارۀ قبلی، نه از شکاف پنجره که از سوراخی، آبتنی&lrm;کنندگان را نظاره می&lrm;کند (تصویر 6). نگارگر اگرچه حفره را به&zwnj;اندازۀ قاب یک پنجره ترسیم کرده است، اما پنجره&lrm;ای ترسیم نکرده و حاصل کار، تصویری است که برخلاف دو نگارۀ پیشین با داستان نظامی تناقض ندارد.</p>
<p style="text-align: justify;">علی&lrm;رغم جوّی که در تصویر ترسیم&zwnj;شده در شیراز وجود دارد (تصویر 5)، آنچه در نگاره&lrm;های سدۀ نهم هرات ترسیم شده (تصویرهای 1و2)، به&zwnj;نظر می&lrm;رسد بیشتر تحت تأثیر فضای باغی است که شکل و تصویر آن را ابونصر هروی در 921ق در ارشادالزراعه تشریح کرده است. احتمالاً آن فضا، باغی کلاسیک و شناخته&zwnj;شده در هرات سدۀ نهم بوده است؛ اما آنچه نظامی بیان می&lrm;کند، حاکی از کنار هم قرارگیری دو باغ است که برخی بناها ازجمله بنای دربرگیرندۀ غرفه، آن&zwnj;ها را از هم جدا می&lrm;کنند. [8] این بخش از نگاره&lrm;های دو نسخۀ مهم هرات سدۀ نهم هجری قمری، با طرح&lrm; بازسازی&zwnj;شده از شرح هروی نیز تشابهی قابل&zwnj;توجه دارند و یا دست&zwnj;کم منافاتی ندارند (تصویر 7). این موضوع می&lrm;تواند دلیلی بر جایگاه طرح چهارباغ هروی در هرات دانسته شود؛ طرحی که سنت باغ&lrm;سازی هرات سدۀ نهم هجری قمری را نشان می&lrm;دهد؛ و نیز آشکار کند که متن هروی نه دربردارندۀ یک ابداع شخصی که شامل دستورالعملی برای ساخت این فضای رایج در سدۀ نهم هجری قمری در هرات بوده است.</p>
</div>
</div>
<div style="text-align: justify; padding-right: 40px;"><span style="font-size: 10pt;">۱. [1]. نک: قاسم&zwnj;بن یوسف ابونصر هروی. ارشادالزراعه، به&zwnj;اهتمام محمد مشیری. تهران: امیرکبیر، 1346، ص 45.&nbsp; &nbsp;</span></div>
<div style="text-align: justify; padding-right: 40px;"><span style="font-size: 10pt;">۲. [2]. نک: الیاس&zwnj;بن یوسف نظامی. خمسه، زیر نظر برتلس. تهران: ققنوس، 1388، ص 854 و 855.</span></div>
<div style="text-align: justify; padding-right: 40px;"><span style="font-size: 10pt;">۳. [3]. نک: حمیدرضا جیحانی. باغ خواجه به روایت نظامی گنجوی. منظر، 33 (1394).</span></div>
<div style="text-align: justify; padding-right: 40px;"><span style="font-size: 10pt;">۴. [4]. نک: نظامی. خمسه، 855.</span></div>
<div style="text-align: justify; padding-right: 40px;"><span style="font-size: 10pt;">۵. [5]. نک:</span></div>
<div style="text-align: justify; padding-right: 40px;">
<p style="padding-right: 40px;"><span style="font-size: 10pt;">B. W. Robinson. Prince Bāysonghor&rsquo;s Nizāmī: A Speculation. Ars Orientalis, 2 (1957), 389.</span></p>
</div>
<div style="text-align: justify; padding-right: 40px;"><span style="font-size: 10pt;">۶. [6]نک:</span></div>
<div style="text-align: justify; padding-right: 40px;">
<p style="padding-right: 40px;"><span style="font-size: 10pt;">Ebadollah Bahari.&nbsp;Bihzad, Master of Persian Painting. London: I.B. Tauris Publishers, 1996, 151.</span></p>
</div>
<div style="text-align: justify; padding-right: 40px;"><span style="font-size: 10pt;">۷. [7]. نسخه در کتابخانۀ مدرسۀ سپهسالار (شهید مطهری) تهران نگهداری می&lrm;شود. همچنین نک:</span></div>
<div style="text-align: justify; padding-right: 40px;">
<p style="padding-right: 40px;"><span style="font-size: 10pt;">Ivan Stchoukine.&nbsp;Les peintures des manuscrits safavis de 1502 à 1587. Paris: P. Geuthner, 1959, Plate LXXIV.</span></p>
</div>
<div style="text-align: justify; padding-right: 40px;"><span style="font-size: 10pt;">۸. [8]. نک: جیحانی، باغ خواجه.</span></div>