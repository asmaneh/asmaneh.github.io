--- 
title: "گذشته «گذشته» است؟" 
authors: danaeifar 
types: blog 
tags: گذشته,مفهوم گذشته,آسمانه,تاریخ معماری,مطالعات معماری ایران,مطهره دانایی‌فر 
featured: false
featureImg: "/assets/img/posts/CUSdZ.jpg" 
slug: CUSdZ 
gallery: 
- image_path: "/assets/img/posts/CUSdZ.jpg" 
  title: "گذشته «گذشته» است؟" 
 
excerpt: "الآن که ما داریم این تصویر را می‌بینیم برای من (و احتمالاً برای شما) نیمه‌شبی از شب‌های اردیبهشت سال ۱۳۹۵ش است. اما برای ساکنان پیر و جوان خانه‌ای در جلفا که در حیاط خانه‌شان جمع شده‌اند سنۀ ۱۳۱۰ق است. لحظۀ الانِ ما که این تصویر را می‌بینیم با لحظۀ الآن افراد تصویر یکی است؟ این الآن الآن چه کسی است؟" 
--- 
<div>
<div style="text-align: justify;">به نام خدا<br />الآن که ما داریم این تصویر را می&zwnj;بینیم برای من (و احتمالاً برای شما) نیمه&zwnj;شبی از شب&zwnj;های اردیبهشت سال ۱۳۹۵ش است. اما برای ساکنان پیر و جوان خانه&zwnj;ای در جلفا که در حیاط خانه&zwnj;شان جمع شده&zwnj;اند سنۀ ۱۳۱۰ق است. لحظۀ الانِ ما که این تصویر را می&zwnj;بینیم با لحظۀ الآن افراد تصویر یکی است؟ این الآن الآن چه کسی است؟ به عبارت دیگر، ساکنان خانه موقع عکاسی گمان می&zwnj;کردند که الآن&zwnj;شان واقعاً در جریان است و الآن ما (ناظران تصویر) هنوز به جریان نیفتاده است. اتفاقاً ما هم گمان می&zwnj;کنیم الآن خودمان در جریان است و الآن ساکنانِ خانه جریان ندارد و گذشته است. کدام درست است؟<br />&nbsp;&nbsp;&nbsp;&nbsp;&nbsp;&nbsp; دربارۀ رابطۀ &laquo;زمان&raquo; و &laquo;واقعیت&raquo; رأی رایجی وجود دارد که ناشی از تجربیات عادی زندگی است: هر چه الآن در جریان است واقعی است و هر چه واقعی (یا تماماً واقعی) است، همین الآن در جریان است. تجربۀ الآن ما دیدن تصویری از ساکنان خانه&zwnj;ای است در جلفا. پس این تصویر و تجربۀ ما هر دو واقعی&zwnj;اند. ولی تجربۀ بودن در حیاط این خانه چطور؟<br />&nbsp;&nbsp;&nbsp;&nbsp;&nbsp; بخشی از همین رأی رایج سبب می&zwnj;شود تا در قیاس با آنچه همین الآن وجود دارد، آنچه الآن وجود ندارد در نزد ما غیرواقعی، یا دست&zwnj;کم، کمتر واقعی بنماید. گرایش ما این است که بگوییم گذشته &laquo;گذشته&raquo; است. نه فقط از آن جهت که رویدادهای گذشته رویدادهای کنونی نیستند، بلکه از آن رو که رویدادهای گذشته دیگر وجود ندارند. رویدادهای گذشته (مثلاً از منظر فعلی ما: رویداد بودن در حیاط خانه) گرچه زمانی وجود داشته&zwnj; اما در این لحظه، دیگر وجود ندارد و از این رو دیگر واقعی نیست.<br />پس براساس رأی رایج اگر کارهای دوران کودکی خود را به یاد آوریم، آن رویدادهای به یاد آمده دیگر وجود ندارد و به همین جهت الآن نسبت به تجربۀ السّاعه&zwnj;&zwnj;مان، که تجربۀ به یاد آوردن آنهاست غیرواقعی یا کمتر واقعی&zwnj;اند. تجربه&zwnj;ای که هم&zwnj;اکنون داریم، حتی اگر تجربۀ به یاد آوردن باشد، در این لحظۀ کنونی وجود دارد و از همین رو واقعی است.<br />&nbsp;&nbsp;&nbsp;&nbsp;&nbsp;&nbsp;&nbsp;&nbsp; در مورد آینده هم قضیه به همین منوال است. اگر الآن بدانیم که فردا این تصویر را در رایانه&zwnj;مان ذخیره خواهیم کرد تا وقتی که این رویداد به وقوع نپیوسته است، واقعی نیست و رویدادی است که تنها در بوتۀ امکان است و فعلیت نیافته است. و وقتی هم که به وقوع پیوست در گذشته محو می&zwnj;شود و از این جهت باز هم واقعی نیست. خلاصه مطابق با فهم عرفی، جایگاه واقعیت، &laquo;زمان حال&raquo; است و رویدادهای گذشته و آینده از آن جهت که در زمان حال نیستند واقعی هم نیستند. در این صورت، همین الآن که در حال دیدن این تصویریم، تجربۀ ساکنان خانه از بودن در آن دیگر واقعی نیست و از منظر آنان تجربۀ دیدن تصویرشان توسط ما هنوز واقعی نیست.<br />&nbsp;&nbsp;&nbsp;&nbsp;&nbsp;&nbsp; اگر لحظه&zwnj;ای دربارۀ فهم عرفی تأمل کنیم آن را بسیار مشکوک می&zwnj;یابیم. در هر لحظه (در هر آن) یقین داریم که &laquo;اکنون&raquo; تنها لحظۀ واقعی است. اما این احساس یقین ظاهراً ناشی از دلیل محکمی نیست. بلکه صرفاً ناشی از این است که ما همواره خود را در اکنون محدود و محدودکننده&zwnj;ای می&zwnj;یابیم، اکنونی که باعث می&zwnj;شود همۀ لحظات گذشته و آینده، به مثابۀ لحظاتی بیرون از اکنون دیده شوند؛ و وقتی به خود، این چنین از منظر یک لحظۀ خاص نظر می&zwnj;کنیم، چشم&zwnj;مان را به روی این امکان جدی می&zwnj;بندیم که همۀ لحظه&zwnj;ها- چه این لحظه و چه هر لحظۀ دیگر- چه بسا به یک اندازه واقعی باشند: &laquo;لحظۀ بودن در حیاط خانه&zwnj;ای در جلفا و لحظۀ دیدن تصویر ساکنان خانه&zwnj;ای در جلفا&raquo;. به چه دلیل باید این اکنون را کمی واقعی&zwnj;تر از آن اکنون بدانیم؟ دلیلی در کار نیست.<br />&nbsp;&nbsp;&nbsp;&nbsp; بنابر این کدام اکنونْ اکنونِ واقعی است؟ اکنونِ ما که داریم به این تصویر نگاه می&zwnj;کنیم یا اکنونِ ساکنان خانه که به دوربین خیره شده&zwnj;اند؟ یا همۀ آنها به یک میزان واقعی (و چه بسا ناواقعی&zwnj;)&zwnj;اند؟<br />&nbsp;<br />* این یادداشت را از کتاب پرسیدن مهم&zwnj;تر از پاسخ&zwnj; دادن است برگرفتم و در آن تصرفاتی کردم. مأخذ تصویر هم کتاب تاریخ عکاسی و عکاسان پیشگام در ایران است.</div>
<p style="text-align: justify;">&nbsp;</p>
</div>