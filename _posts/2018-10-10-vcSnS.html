--- 
title: "شاید همه نتوانند نویسنده شوند، اما همه می‌توانند بنویسند" 
authors: faezeh.panahandeh 
types: blog 
tags: نویسندگی,نوشتن دربارۀ معماری,نوشتن,نوشتن از معماری,تاریخ معماری,آسمانه,مطالعات معماری ایران,فائزۀ پناهنده 
featured: false
slug: vcSnS 
excerpt: "نوشتن از آن دسته مقولاتی است که عده‌ای به صورت تخصصی دنبال آن می‌روند، اما به طور کلی مهارتی است که جامعۀ دانشگاهی در جهان با آن روبه‌روست. در میان رشته‌های دانشگاهی شاید بتوان گفت معماری از آن دسته‌ای است که حداقل در مقطع کارشناسی کمتر به این مهارت احساس نیاز می‌کند؛ البته استادانی نیز وجود دارند که از این ابزار به همراه ساخت ماکت، عکس، فیلم و سایر ابزار کمک‌آموزشی برای پرورش دانشجویان استفاده می‌کنند و در قالب تکالیفی خواهان انجام آن هستند. " 
--- 
<p style="text-align: justify;">نوشتن از آن دسته مقولاتی است که عده&zwnj;ای به صورت تخصصی دنبال آن می&zwnj;روند، اما به طور کلی مهارتی است که جامعۀ دانشگاهی در جهان با آن روبه&zwnj;روست. در میان رشته&zwnj;های دانشگاهی شاید بتوان گفت معماری از آن دسته&zwnj;ای است که حداقل در مقطع کارشناسی کمتر به این مهارت احساس نیاز می&zwnj;کند؛ البته استادانی نیز وجود دارند که از این ابزار به همراه ساخت ماکت، عکس، فیلم و سایر ابزار کمک&zwnj;آموزشی برای پرورش دانشجویان استفاده می&zwnj;کنند و در قالب تکالیفی خواهان انجام آن هستند. فارغ از اهمیت نوشتن در معماری به طور کلی، نوشتن در سطح تحصیلات تکمیلی این رشته به طور عام و گرایش مطالعات معماری ایران به طور خاص اهمیت دارد؛ چرا که هدف از تأسیس رشتۀ مطالعات معماری ایران تربیت معمار محقق بوده است. به همین علت بخشی از آزمون ورودی به این رشته نیز به سنجش این مهارت اختصاص پیدا کرده است و دانشجویان حتی قبل از ورود به آن نیز با تمرین مداوم سعی می&zwnj;کنند این توانایی را در خود بپرورانند. در این زمینه پرسش&zwnj;هایی مطرح می&zwnj;شود؛ از قبیل اینکه نویسندگی در این رشته به چه سطحی از این مهارت نیازمند است و درنهایت آیا تمام فارغ&zwnj;التحصیلان این رشته قادر خواهند بود این قابلیت را کسب کنند یا خیر.</p>
<p style="text-align: justify;">در ترم یک گرایش مطالعات معماری ایران، درسی با عنوان &laquo;آداب نوشتن دربارۀ معماری&raquo; در نظر گرفته شده است که مباحث متعددی از انواع ویرایش و نقد را دربر می&zwnj;گیرد. مهم&zwnj;ترین مسئله&zwnj;ای که استادان ضمن این درس درصدد انتقال آن هستند، مبارزه با ترس از نوشتن به&zwnj;مثابۀ یگانه راه ارتباط این رشته با سایر متخصصان معماری است. در عین حال اکثر دانشجویان به علت همین ترس، در اوایل کار از نوشتن اجتناب می&zwnj;کنند یا حتی ممکن است نگارش پایان&zwnj;نامه را به تعویق بیاندازند. شاید بتوان منشأ این ترس را در گرایش به کمال&zwnj;طلبی جست. این نوع کمال&zwnj;طلبی نیز شاید ناشی از عدم اطمینان از میزان توانایی خود در امر نویسندگی باشد و این موضوع از خلط نوشتن با نویسندگی نشئت می&zwnj;گیرد.</p>
<p style="text-align: justify;">نویسندگی مهارت تخصصی نوشتن است. بنابراین زیرمجموعۀ نوشتن محسوب می&zwnj;شود. نویسندگان نویسندگی را به&zwnj;مثابۀ نویسندگی و با هدف نوازش روح انسان به&zwnj;کار می&zwnj;برند، مشابه آن چیزی که در هنر برای هنر اتفاق می&zwnj;افتد؛ اما نوشتن برای معماران، عموماً در نقش یک ابزار است. این نکته را فراموش نکنیم که قایل شدن نقش ابزاری این مهارت برای معماران، وجود افرادی با مهارت نویسندگی را که حتی قادرند کلام معمارانۀ خود را با صنایع ادبی بیارایند، در این رشته نفی نمی&zwnj;کند و فقط الزام تجهیز به مهارت نویسندگی را از دوش معماران برمی&zwnj;دارد. بنابراین چنین استنتاج می&zwnj;شود که یک معمار محقق تا اندازه&zwnj;ای نیاز به فراگیری این مهارت دارد که بتواند از طریق آن، دانش خود را از معماری به اشتراک بگذارد؛ همانند ورزش کردن که برای همۀ انسان&zwnj;ها ضروری است، اما الزامی بر ورزشکار حرفه&zwnj;ای شدن برای آنها وجود ندارد. بنابراین تسلط به مقدمات عمومیِ نویسندگی کافی است و لزومی بر کسب مهارت نویسندگی حرفه&zwnj;ای برای معماران وجود ندارد، هرچند افرادی که از این قابلیت برخوردارند، قابل ستایش هستند. به این ترتیب با تفکیک امر نوشتن از نویسندگی می&zwnj;توان گفت شاید همه نتوانند نویسنده شوند، اما همه می&zwnj;توانند بنویسند.</p>