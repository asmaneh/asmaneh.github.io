--- 
title: "معماری و بینایی" 
authors: ahmadkhani 
types: blog 
featured: false
slug: iNQt 
--- 
<p dir="RTL"><span style="font-size: 14pt;"><span lang="AR-SA">&nbsp;</span><span lang="AR-SA">به میلۀ حد فاصل رانندۀ اتوبوس تندرو و مسافران تکیه داده بودم و کلافه از شلوغی و گرما، رفت و آمد مسافران را در ایستگاه از شیشۀ جلوی اتوبوس وسط بزرگراه نگاه می&zwnj;کردم. یک مرد نابینا با عصایش سعی داشت راه ورود به ایستگاه را پیدا کند. مسئول ایستگاه دست مرد نابینا را که کارت بلیت در آن بود گرفت، زد روی دستگاه بلیت و گفت: &laquo;برو جلو آقا، برو جلو&raquo;. تا همینجا به اندازۀ کافی کنجکاو شده بودم که دنبالش کنم و ببینم چگونه خودش را به اتوبوس می&zwnj;رساند. با عصایش نرم&zwnj;نرمک جلوی پایش را آزمایش می&zwnj;کرد و جلو می&zwnj;آمد. خیلی سعی کرده بود اما تنها دو سه گام بلند با مقیاس کسانی که در ایستگاه اتوبوس تند رو عجله دارند و البته می&zwnj;بینند جلو آمده بود. مسئول ایستگاه یا کلافه شده بود یا قصد کمک داشت؛ از پشت شیشه مشخص بود فریاد می&zwnj;زد که: &laquo;برو جلو آقا خیلی جلوتره&raquo; ده دوازده&nbsp; قدم از همان قدم&zwnj;های مذکور مانده بود که به در ورودی آقایان برسد. ایستگاه شلوغ بود. آدم ها هم&zwnj;جهت او و خلاف جهتش حرکت می&zwnj;کردند و با همان مقیاس (مقیاس آدم&zwnj;هایی که می&zwnj;بینند و عجله هم دارند) او را نمی&zwnj;دیدند و به چپ و راست منحرفش می&zwnj;کردند. او همان&zwnj;طور با مقیاس آدم&zwnj;هایی که نمی&zwnj;بینند و البته عجله هم نمی&zwnj;توانند داشته باشند جلو می&zwnj;آمد که عصایش ستون قطور فلزی ایستگاه را رد کرد و سرش محکم کوبیده شد به آن. ناخودآگاه گفتم: &laquo;آآخ...&raquo;. نمی&zwnj;دانم صدایی از او درآمد یا نه ولی فرقی هم نمی&zwnj;کرد؛ در آن شلوغی صدایی در مقیاس او شنیده نمی&zwnj;شد. نمی&zwnj;دانم چه حسی داشت اما فکر کردم خودم اگر جای او بودم حتما از همۀ آدم&zwnj;هایی که نمی&zwnj;دیدمشان منزجر می&zwnj;شدم و تخیل می&zwnj;کردم که با همۀ نابینایان جمع شویم، انقلاب کنیم، معادلات قدرت را به هر نحوی که شده تغییر بدهیم؛ قدرت را از آن خود کنیم و همۀ ساختمان&zwnj;ها و شهرها را همانطوری که خودمان لازم داریم بسازیم تا همۀ بینایان هم مجبور شوند در همان وضعیت زندگی کنند. چقدر زندگی این بینایان در آن شهرها و ساختمان&zwnj;ها خنده&zwnj;دار می&zwnj;شد؛ چقدر سرخورده می&zwnj;شدند که حس بینایی&zwnj;شان هیچ به کارشان نمی&zwnj;آمد؛ از تصور آن انقلاب لبخندی به لبم آمد و دیدم انتقام گاهی چه طعم خوشی دارد. البته که همه مثل من اینقدر انتقام&zwnj;جو نیستند. فکر کردم باید متن رمانتیکی بنویسم و عنوانش را بگذارم &laquo;کاش همۀ مان کور شویم</span><span dir="LTR">!&raquo;</span></span></p>
<p><span style="font-size: 14pt;"> </span></p>
<p dir="RTL"><span style="font-size: 14pt;"><span lang="AR-SA">خودِ انتقام&zwnj;جو و خودِ رمانتیکم را نشاندم سرجایشان و از آن خودم که مدرک دانشگاهیِ معماری داشت سؤال کردم &laquo;اگر بینایی را از معماری و شهرهایمان بگیریم برایش چه باقی خواهد ماند؟&raquo;. خودم پاسخ دادم که انگار &laquo;اساس بینایی بر معماری است. هم آنکه طراحی می&zwnj;کند و پیش از آن تصور؛ هم آنکه آن را می&zwnj;سازد بیش و پیش از هر چیز به چشم&zwnj;های خود نیاز دارد و طبیعتاً مانند هر موضوع دیگری پیرامون ما، ساختمان&zwnj;ها و شهرها هم برای درک شدن و مورد استفاده قرار گرفتن بر حس بینایی متکی&zwnj;اند&raquo;. اما راضی نشدم و خود شهودی&zwnj;ام&nbsp; گفت حتماً در جایی از این جواب نکتۀ ظالمانه&zwnj;ای وجود دارد که پذیرفتنش برایم اینقدر سخت است و سؤال را&nbsp; برایم به گونۀ دیگری مطرح کرد: &laquo;اگر تعریف ظرف زندگی را برای معماری بپذیریم؛ که به نسبت، تعریف جامعی هم هست، آیا نابینایان اینقدر کمتر از ما زندگی می&zwnj;کنند که سهمشان از درک معماری و شهرشان اینهمه کمتر از بینایان باشد؟&raquo; سؤال را برای تمام اقلیت&zwnj;ها در نوع و میزان توانایی&zwnj;های فیزیکی تعمیم دادم: ناشنوایان، کم&zwnj;توانان و حتی در مراتب بعدی کودکان و سالمندان که همه مجبورند به ساختمان&zwnj;ها و شهرهایی که به معیار و مقیاس انسان&zwnj;های بزرگسال ساخته شده&zwnj;اند تن بدهند. آن هم با پیش&zwnj;فرض انسان بزرگسالی با توان کامل در همۀ زمینه&zwnj;ها. سعی کردم چشمانم را ببندم و تصور کنم بدون دیدن چگونه می&zwnj;توانم به آن ایستگاه برسم. با چشم&zwnj;های بسته حتی بدون تلاش برای رسیدن به ایستگاه وقتی وسط بزرگراه ایستاده بودم و صدای رد شدن ماشین&zwnj;ها را از دو طرفم می&zwnj;شنیدم حس نا&zwnj;امنی غیر قابل تحملی داشتم. فهمیدم من اصلا توانایی تصور درک یک نابینا را از محیط پیرامونش ندارم و احتمالا جز چند لحظه تاریکی حس مشترکی با او نمی&zwnj;توانم داشته باشم. چند لحظه تاریکی که مطمئنم بعدش می&zwnj;توانم چشمانم را باز کنم، همه جا را ببینم و راه خودم را پیدا بکنم. چند لحظه تاریکی که مطمئنم هر وقت خودم بخواهم پایان می&zwnj;گیرد پس همان چند لحظه تاریکی هم هیچ تشابهی به حس و حال او ندارد</span><span dir="LTR">.</span></span></p>
<p><span style="font-size: 14pt;"> </span></p>
<p dir="RTL"><span style="font-size: 14pt;"><span lang="AR-SA">خودِ خودسرزنشگرم که برای لحظاتی کوتاه در حد نوشتن همین متن ساکت شده بود گفت: اصلاً اگر خودت باشی چه می&zwnj;کنی؟ چه کار می&zwnj;توانی بکنی که طرح معماری&zwnj;ای یک گام کوچک مهربانانه به سمت اقلیت&zwnj;ها در توانایی&zwnj;های فیزیکی بردارد؟&nbsp; خودِ خود سرزنشگرم را هم نشاندم سرجایش و به او گفتم: در چهار پنج سالِ دوران کارشناسی تنها چیزی که به ما دانشجوها یادآوری شد این بود که: &laquo;کنار پله&zwnj;ها برای ورود ویلچر سطح&zwnj;شیب&zwnj;دار بگذارید!&raquo; او خب اما مسلماً سرجایش نمی&zwnj;ماند. بلند شد ایستاد، سینه&zwnj; سپر کرد و گفت: پس تو هم منتظری که بقیه در این باره کاری بکنند یا چیزی یادت بدهند. از آنجا که گفت و گو با این خود پایانی نداشت عاجزانه خواهش کردم تا پایان متن که چیزی به آن نمانده سکوت کند</span><span dir="LTR">.</span></span></p>
<p><span style="font-size: 14pt;"> </span></p>
<p dir="RTL"><span style="font-size: 14pt;"><span lang="AR-SA">وقتی دیدم درک من چقدر از یک نابینا یا شخصی با توانایی&zwnj;های فیزیکی محدودتر فاصله دارد به این فکر کردم که شاید اصلاً باید معماران و شهرسازانی با میزان توانایی&zwnj;های فیزیکی متفاوتی وجود داشته باشند. توانایی&zwnj;های فیزیکی متفاوت برای شکل گرفتن الفبا و فرهنگ معماری و شهرسازی&zwnj;ای که همه در آن شریک باشند. فکر کردم چرا معمارانی که خود در این مسأله جزو اکثریت جامعه هستند نمی&zwnj;توانند در طول تحصیل و در طول کار با آن اقلیت&zwnj;ها در تعامل باشند، تعامل در روند یادگیری معماری و روند طراحی و اجرای معماری. یا اصلا مگر چند درصد دانش&zwnj;آموختگان معماری ما با توانایی&zwnj;های کامل فیزیکی طراحانی بی&zwnj;عیب و نقص می&zwnj;شوند که حالا نگران آن باشیم که ممکن است معماران با توانایی&zwnj;های فیزیکی محدودتر کارآمد نباشند. اگر امکان این حضور فراهم بود شاید فرصتی به معماری و شهر داده می&zwnj;شد تا امکانات جدید خود را بیازماید و کشف کند.</span></span></p>