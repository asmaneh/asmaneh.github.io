--- 
title: "سردرِ پنجاه‌تومنی" 
authors: qayyoomi 
types: blog 
featured: false
slug: DRVU 
--- 
<p>۱. سال&zwnj;ها پیش، تصویری از سردرِ معروفِ دانشگاهِ تهران را، لابد به نشانه&zwnj;ی تکریمِ دانشگاه، در پشتِ اسکناس&zwnj;های پانصدریالی چاپ کردند. پس یکی از اسکناس&zwnj;هایی که خیلی در دستِ مردم بود و هرروزه آن را می&zwnj;دیدند به تصویرِ بنایی معروف مزین شد. قاعدتاً این&zwnj;طور توقع می&zwnj;رفت که مردم آن اسکناس را به آن تصویر بشناسند و آن را مثلاً &laquo;اسکناس سردری&raquo; یا &laquo;اسکناس دانشگاهی&raquo; بخوانند. اما در عمل، عکسِ این رخ داد و مردم، به طعنه و طنز، این سردر را به نامِ آن اسکناس خواندند: &laquo;سردرِ پنجاه&zwnj;تومنی&raquo;! سردرِ پنجاه&zwnj;تومنی یعنی همان سردری که عکسش رویِ آن اسکناس است؛ یا حتی شاید همان سردری که آن را از روی عکسِ اسکناس ساخته&zwnj;اند (و اگر آن طنز و طعنه را عمیق&zwnj;تر بخوانیم: سردرِ همان&zwnj;جایی که دیگر پنجاه&zwnj;تومن بیشتر نمی&zwnj;ارزد)!</p>
<p>۲. می&zwnj;گویند روزی یک مصری و یک ایرانی به هم فخر می&zwnj;فروختند و لاف می&zwnj;زدند. مصری گفت: دانشمندان معتقدند مصریانِ باستان تلفن داشته&zwnj;اند؛ چون در محوطه&zwnj;ی اهرام سیم کشف شده است. ایرانی گفت: دانشمندان معتقدند ایرانیانِ باستان رادیو داشته&zwnj;اند؛ زیرا در محوطه&zwnj;ی تختِ جمشید سیم کشف نشده است.</p>
<p>۳. یکی از استادان معروف تاریخِ هنر در کتابش نوشته است: سلجوقیان مسجد و مدرسه می&zwnj;ساختند و به احداثِ بناهای دیگر نمی&zwnj;پرداختند؛ زیرا چیزی از دیگر انواعِ بناها از آن دوره به دستِ ما نرسیده است.</p>
<p>۴. مدتی پیش در مجلسِ سخنرانیِ یکی از استادانِ مرمت بودم که به مناسبتی، به تاریخِ شهر در ایران پرداخت. می&zwnj;گفت در فلان دوره، شهرهای ایران بر اساسِ تفکرِ اسطوره&zwnj;ای ساخته می&zwnj;شد؛ زیرا هیچ اطلاعاتِ تاریخی و فرهنگی&zwnj;ای از آن دوره به ما نرسیده است. در دوره&zwnj;ای دیگر، شهرهای ایران اساسِ فرهنگی و تاریخی داشته است؛ زیرا اطلاعاتِ فرهنگی و تاریخیِ بسیاری درباره&zwnj;ی شهرهایِ آن دوره به ما رسیده است.</p>
<p>۵. فهم و استنباط در تاریخ معماری در بسیاری جاها بر حدس و ظن مبتنی است و گزیری از این نیست. مشکل آنجاست که حدس و گمان را بر جای فکت و شاهد بنشانیم و به مطالعه&zwnj;ی آنها به منزله&zwnj;ی عینیات برآییم. مثلِ این است که سال&zwnj;ها بعد، ماجرای طنزآمیزِ سردرِ پنجاه&zwnj;تومانی از یادها برود و مورخانِ معماری به تحقیق در این باره بپردازند که چگونه سردرِ دانشگاه تهران را از روی تصویر اسکناس&zwnj;ها ساخته بوده&zwnj;اند.</p>