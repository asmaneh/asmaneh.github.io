--- 
title: "کمدی معماری: شرح سفر دلیرانه‌ی خدای معماران به سرزمین پارس‌ها| قسمت یازدهم: گردهمایی در شیز" 
authors: tabatabaei 
types: blog 
featured: false
slug: 8k8Rh 
--- 
<p dir="RTL"><span lang="FA">روزها و شب&zwnj;ها سوار بر اسب&zwnj;های تیزرو در دشت&zwnj;ها و کوه&zwnj;ها تاختند. پریناز، سمانه، انجیب و ایمحوتب کنار بهرام پیش&zwnj;تر از بقیه و آنوبیس و جمعی از سپهسالاران دیو و آدمی عقب&zwnj;تر به دنبالشان می&zwnj;آمدند. با طلوع آفتاب چهلمین روز، به دیوار سرخ و بلند شیز در میان تپه&zwnj;های سبز رسیدند. دیوار و دروازه&zwnj;ای از سرب ریخته. بهرام رو به همراهانش کرد و گفت: این اولین دیوار شیز است. چهار دیوار و دروازه&zwnj;ی دیگر باقی است تا به مرکز شهر برسیم. سپس فریاد بلندی کشید و نگهبانان دروازه را باز کردند. تاختند و تاختند تا به دیوار دوم رسیدند، دیواری سیمین. از آن هم گذشتند و باز تاختند. از میان مزارع و خانه&zwnj;های پراکنده در میان تپه&zwnj;ها گذشتند و از دو دروازه&zwnj;ی دیگر رد شدند. یکی دیوار و دروازه&zwnj;ای سراسر از زر و دیگری از تکه&zwnj;های یاقوتی به اندازه&zwnj;ی یک مشت تا چند متر. هرچه پیش&zwnj;تر می&zwnj;رفتند فاصله&zwnj;ی دیوارها کمتر می&zwnj;شد. نزدیکی&zwnj;های ظهر به دامنه&zwnj;ی کم شیبی رسیدند که آخرین دیوار کمی بالاتر و گرداگرد بخش مسطحی از آن دیده می&zwnj;شد. شیب را بالارفتند و مقابل دیوار ایستادند. تصویر خود و جمع همراهشان را در زمینه&zwnj;ی دشت&zwnj;ها و تپه&zwnj;های سبز روی دیوار دیدند. دیوار به کلی از آبگینه&zwnj; بود و هیچ دروازه&zwnj; و برج و بارویی در آن پیدا نبود. بهرام فریادی کشید و قسمتی از دیوار آبگینه شکاف باریکی از زمین تا بالاترین نقطه ایجاد شد. شکاف به آرامی بزرگ و بزرگ&zwnj;تر شد و مدخلی پدید آمد. پشت دروازه ایوانی مرتفع، مجموعه&zwnj;ای از تالارها و ساختمان&zwnj;های گنبددار در نقش&zwnj;ها و رنگ&zwnj;های مختلف قرار داشت. همه&zwnj;ی ساختمان&zwnj;ها و ایوان بلند، دورتادور دریاچه&zwnj;ای کوچک و اسرارآمیز در مرکز ساخته شده بود. ایمحوتب و انجیب که تا آن روز یکپارچه&zwnj;ترین پیوند میان طبیعت و معماری را در آخرین طرح ایمحوتب یعنی مقبره&zwnj;ی زوسر دیده بودند با بالا آمدن از این کوه و دیدن دیوار آبگینه و ساختمان&zwnj;های رنگارنگ و دریاچه و آفتابی که عمود بر همگیشان می&zwnj;تابید، خشکشان زد و زبانشان بند آمد. هرچند مدت زیادی نگذشت که انجیب طاقتش تمام شد و خودش را از اسب به زمین انداخت و شروع کرد به گریستن و خواندن چیزهای نامفهومی زیرلب. سمانه گفت: پس شیز همان تخت سلیمان است؟ چقدر فرق می&zwnj;کند با آن&zwnj;چه ما از آن دیده بودیم. بهرام گفت: من این نامی را که می&zwnj;گویید نشنیده&zwnj;ام. در افسانه&zwnj;های ما آمده است که این شهر را ابتدا سیاوش بر سر دیوان و روی هوا بنا کرد و پس از او کیخسرو آن را روی زمین و در این نقطه نشاند. پریناز گفت: یعنی واقعاً روی سر دیوها؟ یا منظورتان این است که سیاوش طراحی کرد و کیخسرو مجری بود؟ بهرام گفت: ما این&zwnj;جا چند نوع دیو پرنده هم داریم و ممکن است واقعاً بر سر دیوان ساخته باشد، کسی نمی&zwnj;داند. ولی شاید به زبان سرزمین شما بشود این&zwnj;طور گفت.</span></p>
<p dir="RTL"><span lang="FA">وارد مجموعه شدند. از اسب&zwnj;هایشان پایین آمدند و جایی نزدیک دریاچه گرد هم ایستادند. بهرام گفت چند روزی فرصت داریم تا لشکریان از نقاط مختلف سرزمین به این&zwnj;جا برسند. من هنگام حرکتمان پیک&zwnj;هایی به دیوان مازندران و چابکسواران ترکمان و خنجرداران هرات و شمشیرزنان کرد و تیراندازان فارس و نیزه&zwnj;داران ترک و فلاخن&zwnj;اندازان لر فرستادم. پنج هزار نفری خواهند شد و برای شکست دادن شیاطین جهنم تعدادی کافی است. توان رزم ما بسیار بیش از آنان است و با مهارت تازه&zwnj;ای هم که جنیان در نرم کردن فلز پیدا کرده&zwnj;اند زره&zwnj;هایی ساخته&zwnj;ایم که ضربات آن&zwnj;ها را بسیار کم اثر می&zwnj;کند. البته با همه&zwnj;ی این&zwnj;ها که گفتم شیاطین جهنم هنگام جنگ از بی&zwnj;رحم&zwnj;ترین و خونخوارترین موجوداتند، تا امروز سفیران بسیاری را زندانی کرده&zwnj;اند و مهمانان زیادی را سال&zwnj;ها شکنجه کرده&zwnj; و کشته&zwnj;اند. هرکدام از شما هم که بخواهد همراه ما بیاید باید در این چند روز کمی از آداب جنگ بیاموزد. من می&zwnj;خواهم انتقام قرن&zwnj;ها خونریزی را از آن&zwnj;ها بگیرم و به شما قول می&zwnj;دهم تمام تلاشم را بکنم تا قیومه&zwnj;ی طبیب را نجات دهم. اما شما مختارید، هرکدام که می&zwnj;خواهد می&zwnj;تواند این&zwnj;جا بماند و با ما همراه نشود.</span></p>
<p dir="RTL"><span lang="FA">گروه مسافران مدتی به فکر فرو رفت. پیش از همه سمانه بود که گفت: من می&zwnj;آیم. من استاد را تنها نمی&zwnj;گذارم. پس از او پریناز گفت: من هم می&zwnj;آیم. من خیلی قیومه&zwnj;ی طبیب را نمی&zwnj;شناسم ولی در این سال&zwnj;ها که در دفاتر معماری کار کردم، یک چیز را به خوبی یاد گرفتم، آدمی به جمع زنده است و من وقتی کاری را با یک جمع شروع می&zwnj;کنم هرچه هم بشود نیمه کاره رها نمی&zwnj;کنم و دوستانم را تنها نمی&zwnj;گذارم. بعد دستش را روی دست سمانه گذاشت. پس از او انجیب بی معطلی گفت: حالا که پریناز می&zwnj;آید من هم هستم. و دستش را روی دست آن&zwnj;ها گذاشت. کمی بعد آنوبیس گفت: من هم که باکی از جهنم ندارم، بیشتر عمرم در آن&zwnj;جا گذشته و خیلی دلم می&zwnj;خواهد یک حال اساسی از شیطان و اوسیریس بگیرم. من هم هستم. و بعد پنجه&zwnj;اش را روی بقیه&zwnj;ی دست&zwnj;ها گذاشت. همه&zwnj;ی چشم&zwnj;ها به ایمحوتب بود. ایمحوتب کمی مکث کرد و با من من و لرزشی که نمی&zwnj;توانست در صدایش پنهان کند گفت: آخر من یک معمار پیر و فرتوتم. در این جنگ چه کمکی از دست من بر می&zwnj;آید؟ من الان نمی&zwnj;توانم تصمیم بگیرم. بگذارید تا وقتی لشکریان می&zwnj;رسند فکر کنم.</span></p>
<p dir="RTL"><span lang="FA">در چند روز بعد لشکریان از اقصی نقاط سرزمین بهرام به پشت دیوار آبگینه رسیدند و همان&zwnj;جا اطراق کردند. انجیب و سمانه و پریناز هم از چند دیو جنگجو کمی شمشیرزنی و تیراندازی آموختند. ایمحوتب هنوز مطمئن نبود می&zwnj;خواهد برود یا نه اما وقتی عظمت حضور چند هزار نفر از لشکریان را در دشت دید و البته شایعاتی که از آن&zwnj;ها راجع به ثروت و هنر شیاطین شنید، باعث شد بیشتر وسوسه&zwnj; شود تا با جنگجویان همراه شود. غروب روز هفتم بود که صدای بوق جنگ در دشت پیچید. لشکریان بسیار سواره و پیاده، جن و دیو و آدمی، &nbsp;پایین شیب تپه در صف&zwnj;هایی مرتب آرایش گرفتند. سواری پرچم به دست مقابل اولین صف می&zwnj;تاخت و دسته&zwnj;ها را به خط می&zwnj;کرد. تا چشم کار می&zwnj;کرد جنگجو بود. بهرام بالای تپه و مقابل دیوار آبگینه ایستاد و فریاد کشید: جنگجویان دلیرم! مشعل&zwnj;ها را روشن کنید. مهتاب که بالا بیاید، از زندان دیو به جهنم می&zwnj;رویم. به سوی زندان دیو!</span></p>
<p dir="RTL"><span lang="FA">هوا دیگر کاملاً تاریک شده بود. لشکریان با مشعل&zwnj;هایی در دست در صف&zwnj;ها و دسته&zwnj;هایی مرتب گام می&zwnj;زدند و می&zwnj;تاختند. خطوط آتش هماهنگ با صدای آهنگین کوبیدن پاهایشان در دشت، کوهستان را به لرزه انداخته بود. کمتر از ساعتی رفتند تا همه دور تا دور کوه کوتاهی به ارتفاع حدود صد متر جمع شدند. بهرام پایین کوه ایستاد و گفت: زندان دیو، دروازه&zwnj;ی ورود ما به جهنم است. بالای کوه می&zwnj;رویم، درون حفره&zwnj;ی آن می&zwnj;پریم و به دنیای زیرین می&zwnj;رسیم. لشکریان دسته دسته روی کوه با خطی از آتش در دستشان، مانند اژدهاهایی آتشین پیچ و تاب می&zwnj;خوردند. مهتاب بالا آمده بود و کوه زیر پرتوهای نقره&zwnj;ای آن می&zwnj;درخشید. دامنه&zwnj;ی کوه پر از جنگجویان بود و تعداد زیادی هم به مدخل بالای آن رسیده بودند. ایمحوتب راهش را از میان جمعیت باز کرد و خود را به بالاترین نقطه رساند. دهانه&zwnj;ی کوه نزدیک به شصت متر قطر داشت، همین که پایین و درون حفره را نگاه کرد سر جایش میخکوب شد. حفره&zwnj;ای بود تاریک و بی&zwnj;انتها، به عمق حدوداً نود متر. این ترس فقط برای ایمحوتب نبود، می&zwnj;شد در همان نور کم مهتاب هم رنگ پریدگی و وحشت بسیاری از جنگجویان دیگر را تشخیص داد. بهرام فریاد کشید: به فرمان من، دسته&zwnj;ی اول از دیوان، بپرییید!</span></p>
<p dir="RTL"><span lang="FA">اما هیچ کس از جایش تکان نخورد. بهرام باز فریاد کشید: جنگجویان من، بپرید!</span></p>
<p dir="RTL"><span lang="FA">اما باز هم کسی تکان نخورد. بهرام خشمگین فریاد زد: ترسوهای بزدل این تازه اولین قدم است. هیچ اتفاقی برایتان نمی&zwnj;افتد، امشب ماه کامل است و کف زندان را آب گرفته است. به عمق چاه که برسید درون آب می&zwnj;روید و از آن&zwnj;جا وارد دنیای زیرین می&zwnj;شوید. آرام آرام صدای پچ پچ&zwnj;ها و شایعات بالا گرفت، بسیاری می&zwnj;گفتند کف این چاه را دیده&zwnj;اند و می&zwnj;دانند که بسته است. بعضی می&zwnj;گفتند حالا اگر منجمان اشتباه کرده باشند و امشب آب نداشته باشد در دم می&zwnj;میرند. همهمه بلند و بلندتر می&zwnj;شد که ناگهان، صدای جیغ بلندی گوشخراش و کرکننده، ممتد و بسیار طولانی از اعماق حفره برخاست. جیغ چنان سهمگین بود که سنگ&zwnj;های لبه&zwnj;ی حفره را به لرزه انداخت. سنگ&zwnj;های زیر پای ایمحوتب که نزدیک دهانه ایستاده بود لغزید و ایمحوتب با فریادی که به مرور محو شد، به عمق تاریک و نامعلوم چاه افتاد. آشوبی در لشکریان افتاد، همه از دهانه فاصله گرفتند و بسیاری به سمت دشت&zwnj;های اطراف گریختند.</span></p>
<p>&nbsp;</p>
<p class="MsoNormal" dir="RTL" style="text-align: justify;"><span lang="FA">ادامه دارد ...</span></p>