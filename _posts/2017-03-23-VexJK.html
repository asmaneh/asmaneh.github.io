--- 
title: "تاریخ ویرانی؛ مهمانسرای مقدم بروجرد" 
authors: pouresmaiel 
types: blog 
tags: مریم پور‌اسماعیل,ویرانی,تاریخ ویرانی,تاریخ معماری,مهمانسرای مقدم,بروجرد,مهمانسرای مقدم بروجرد,آسمانه,مطالعات معماری ایران 
featured: false
featureImg: "/assets/img/posts/VexJK.jpg" 
slug: VexJK 
gallery: 
- image_path: "/assets/img/posts/VexJK.jpg" 
  title: "تاریخ ویرانی؛ مهمانسرای مقدم بروجرد" 
- image_path: "/assets/img/posts/VexJK-1.jpg" 
  title: "در پس‌زمینهٔ میدان، سمت راست ساختمان مهمان‌سرا و سمت چپ، سینما آزادیِ کنونی. ( تاریخ عکس نامشخص است.)" 
- image_path: "/assets/img/posts/VexJK-2.jpg" 
  title: "حیاط و نمای شمالی مهمان‌سرا. (تاریخ عکس نامشخص است.)" 
 
excerpt: "همسایه‌هایش با بی‌تفاوتی می‌گفتند که باران‌‌های این چند شب خرابش کرده‌است؛ باور نکردم. اثر کنش‌های مخرب انسانی را روی تن و بدنش آشکارا می‌دیدم. ضعف و استیصال تمام وجودم را فراگرفت و مستیِ آن هوای بهاری یگانهٔ شهر از سرم پرید؛ «گرچه سپاهان بهشت روی زمین است، لیک نیرزد به یک بهار بروجرد»." 
--- 
<div>
<div>
<p style="text-align: justify;">همسایه&zwnj;هایش با بی&zwnj;تفاوتی می&zwnj;گفتند که باران&zwnj;&zwnj;های این چند شب خرابش کرده&zwnj;است؛ باور نکردم. اثر کنش&zwnj;های مخرب انسانی را روی تن و بدنش آشکارا می&zwnj;دیدم. ضعف و استیصال تمام وجودم را فراگرفت و مستیِ آن هوای بهاری یگانهٔ شهر از سرم پرید؛ &laquo;گرچه سپاهان بهشت روی زمین است، لیک نیرزد به یک بهار بروجرد&raquo; [1]. گرچه، دیگر نه آن اصفهان نصف جهان است و نه بهار این شهر آن بهاران گذشته. حالا از آن سوی چهارراه اصلی شهر که به این سو، به سینمای قدیمیِ متروک و جای خالی مهمان&zwnj;سرا که می&zwnj;نگری، نمای بدنهٔ شهری مانند دهانِ گشادهٔ دیوصورتی است که دندان&zwnj;های جلویی&zwnj;اش را کشیده باشند؛ پیکرهٔ آجری و متناسب او میان این خیل بی&zwnj;تناسبی و کج&zwnj;سلیقگی، تعدیل&zwnj;کننده بود و حالا ساخت و سازهای شهر به تمامی زشتی خود را می&zwnj;نمایانَد.</p>
<br />
<p style="text-align: justify;">همان&zwnj;گونه که می&zwnj;توان از سبب ساختن و آبادانی پرسید، می&zwnj;توان از سبب ویرانی نیز پرسید؛ یک بنا چرا ویران می&zwnj;شود؟ آیا کهن&zwnj;سالی و اسباب طبیعی دست به دست هم داده&zwnj;اند؟ آیا بنا نشانی از زمامدارانی دارد که امروز نباید نامی و نشانی از آنها باشد؟ آیا ویرانی فایده&zwnj;ای برای کس یا کسانی داشته است؟ دربارهٔ سبب ویرانی مهمان&zwnj;سرای مقدم سخن بسیار است؛ مردم شهرْ باران و باد را سبب خرابی می&zwnj;دانند و آن&zwnj;طور که پیداست، بود و نبود این بنا برای ایشان علی&zwnj;السّویه است؛ سازمان میراث فرهنگی اقدام خراب&zwnj;کارانهٔ مالک را، و عده&zwnj;ای شهرداری را سبب ویرانی این مهمان&zwnj;سرا می&zwnj;دانند. آنچه مشخص است این است که سبب ویرانی مهمان&zwnj;سرای مقدم، اندیشه&zwnj;های سوداگرانه است؛ چیزی که سال&zwnj;هاست سایهٔ سنگینش را بر ابنیه و آثار تاریخی ایران افکنده است. محل ساخت بنا که امروز در مرکز تجاری شهر واقع شده، قیمتی بیشتر از 63 میلیارد تومان دارد. سال&zwnj;هاست که میراث فرهنگی با مالک این بنا برای بازسازی و مرمت این بنا مذاکره کرده است و این&zwnj;گونه که پیداست، مالک راضی به همکاری نبوده است. زمان می&zwnj;بَرد تا مسّبب این ویرانی آشکار شود؛ اما آنچه که از روز روشن&zwnj;تر است این است که ویرانی این بنا، فایده&zwnj;هایی برای سوداگرانِ زمین دارد.</p>
<br />
<p style="text-align: justify;">غمگینم که ناچارم برای وصف او از فعل گذشته استفاده کنم؛ مهمان&zwnj;سرای مقدم که در سال 1318ش ساخته شد، نخستین محل اسکان مسافران به شیوهٔ مدرن بود. بروجرد که به واسطهٔ واقع شدن بر راه&zwnj;های اصلی از دیرباز، شهری است مسافر پذیر، تنها شهر در حلقهٔ شهرهای اطراف خود است که چنین بنایی با چنین کاربری&zwnj;ای داشته است. وجود چنین بنایی، موقعیّت شهر را بر راه&zwnj;ها و جوهرهٔ پیدایی و تداوم زندگی شهری را در بروجرد نمایان می&zwnj;کرد که این بر ارزش بنا می&zwnj;افزود. مهمان&zwnj;سرای مقدم از نظر معماری و کاربری کاملاً با هتل و کافه نادری تهران قابل مقایسه بود: موقعیت مرکزی در شهر، همخوانی با کاربری&zwnj;های مجاور، کافه و پاتوقی در ورودی، حیاطی در میان و ساختمانی دو اشکوبه برای اسکان مسافرین. این بنا می&zwnj;توانست یک پاتوق شهری باشد؛ پاتوقی که تداوم خاطره را از گذشته به آینده میسر کند، نشانهٔ شهری و شناسنامه و هویت&zwnj;نامهٔ زندگی در آن باشد. بودها و می&zwnj;شدها و ای&zwnj;کاش&zwnj;ها پیرامون این بنا بسیار است. می&zwnj;کوشم تا در نخستین فرصت، یک بررسی فراگیر پیرامون معماری، موقعیت شهری و فراشهری این مهمان&zwnj;سرا در اینجا عرضه کنم.</p>
<br />
<p style="text-align: justify;">[1] میرزا حبیب قاآنی.</p>
<p style="text-align: justify;">&nbsp;</p>
</div>
</div>