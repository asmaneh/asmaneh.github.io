--- 
title: "«جایگزین پلاسکو» یعنی چه؟" 
authors: محمدرضا حائری مازندرانی 
types: bulletins 
categories: plasco 
tags: پلاسکو,ساختمان پلاسکو,حادثه پلاسکو,معماری معاصر ایران,معماری مدرن ایران,تهران,تاریخ تهران,نقد معماری,نقد اجتماعی معماری,بنیاد مستضعفان,مسابقه معماری,مسابقات معماری در ایران,مسابقات معماری,شهروندی,شهروندان 
sortOrder: 7 
featured: false
slug: KaGT 
--- 
<p style="text-align: justify;">هنوز این پرسش به قوت خود باقی است که معانی جایگزین ساختمان پلاسکو در یک سال گذشته چه بود و هنوز نیز در سالگرد سوختن پلاسکو این امکان وجود دارد که تصمیم&zwnj;گیران، فرایندِ رسیدن به ساختمان جایگزین را بطور شفاف توضیح دهند. در گفتگو با هفت سئوال زیر سعی شد تا فضای مورد نظر یکی از اهالی تهران برای یافتن معانیِ جایگزین پلاسکو روشن شود.</p>
<p style="text-align: justify;"><strong>۱. آیا پلاسکو یک ساختمان بود که آتش گرفت؟</strong></p>
<p style="text-align: justify;">بله. پلاسکو &nbsp;یک ساختمان بود. اما یک ساختمان معمولی و مستعمل نبود. این ساختمان با تاریخ معاصر شدن شهر تهران عجین شده بود و می&zwnj;توان از آن به عنوان یک خاطره جمعی نام برد. این بنای بلندقامت با اسکلت فلزی نمایندگی گرایش&zwnj;هایی را در معاصر شدن و مدرن شدن شهر ما بر عهده داشت. بی&zwnj;آنکه در این جا به ارزیابی ساختمان پلاسکو پرداخته شود این بنا به عنوان یک خاطره شهری تاثیرگذار با منظر شهری و فعالیت&zwnj;های تهرانی&zwnj;ها گره خورده بود، خاطره&zwnj;ای که در طی زمان شکل گرفت و با آن تهرانی&zwnj;ها با تصورِخود این فضای شهری را تصویر کردند. بی آنکه برنامه&zwnj;ای از پیش تصویب و یا از بالا تصمیم گرفته شود.</p>
<p style="text-align: justify;"><strong>۲. آیا پلاسکو ساختمانی متعلق به یک مالک است و تنها مالک می&zwnj;تواند برای جایگزین آن تصمیم بگیرد؟</strong></p>
<p style="text-align: justify;">بحث مالکیت ساختمان پلاسکو را می&zwnj;توان از نظر حقوقی، شرعی و قانونی بررسی کرد. به هر صورت این ساختمان از آن گروه بناهایی است که پس از انقلاب اسلامی مصادره شده و وضعیت مالکیت عرصه و اعیان آن چندان روشن و شفاف گزارش نشده است. به همین دلیل &laquo;مالک&raquo; فعلی که بنیاد مستضعفان است برای جایگزین پلاسکو یک مهندس مشاور معمار و شهرساز را فراخواند و تنی چند از مدیران معمار و شهرساز را برای تشکیل اتاق فکر به کمک طلبید. از طرفی دیگر این موضوع که مالک و مشاورانش می&zwnj;توانند برای چنین ساختمانی که با خاطره شهر عجین شده تصمیم&zwnj;گیری کنند به سرعت مورد گفتگوی رسانه&zwnj;&zwnj;ها، متخصصین و متفکرین قرار گرفت. به همین علت موضوع جایگزین پلاسکو به &laquo;مسابقه&raquo; گذاشته شد. ولی معلوم نشد که هدف از برگزاری مسابقه چه بود و نتیجه مسابقه چگونه به این موضوع ختم شد که ساختمان جدیدی باید جایگزین شود.</p>
<p style="text-align: justify;"><strong>۳. آیا پلاسکو یک ساختمان بود که مخاطبانش به بهره&zwnj;برداران آن محدود می شد؟</strong></p>
<p style="text-align: justify;">در پاسخ به سوال اول اشاره شد که پلاسکو تنها یک ساختمان بود بلکه یک خاطره جمعی و فضای شهری خودانگیخته بود که در ارتباط با ساکنان شهر شکل گرفته بود و مخاطبانش فراتر از کسانی بودند که مستقیما از ساختمان استفاده می&zwnj;کردند و اکنون با این فاجعه دردناکی که برایش رخ داد مقیاس مخاطبانش از تهران و ایران&nbsp; نیز فراتر رفت و وضعیتی پیش آمد که گروه&zwnj;های اجتماعی و گروه&zwnj;های حرفه&zwnj;ای و گروه&zwnj;های مدیریتی بسیار متنوع و گسترده&zwnj;ای مخاطب وضعیت ایجاد شده شدند.</p>
<p style="text-align: justify;"><strong>۴. آیا ساختمان پلاسکو پیش از آتش گرفتن و خاکستر شدن نسوخته بود؟</strong></p>
<p style="text-align: justify;">تاریخچه ساختمان پلاسکو مانند داستانی است که از پیش سرنوشت محتومی برای آن رقم زده شده است؛ نوعی تراژدی که از پیش معلوم است که این فرزند باید به دست نادانی پدر کشته شود. تمام شواهد یک دهۀ گذشته حاکی از آن است که بحران&zwnj;های ناگواری در سلامت و ایمنی و امنیت این ساختمان حادث شده بود. هیچکدام از ضعف&zwnj;ها و بحران&zwnj;ها برطرف نشدند. مدیریت و مسئولین شهر با پلاسکو همانند فرزندی رها شده که به هرشکلی که خواست رشد کند رفتار کرد و این آتش گرفتن و خاکستر شدنِ خاطره شهر تصویر چهره مجسمی از فاجعه&zwnj;ای از پیش آماده&zwnj;سازی شده بود که در تصور نمی&zwnj;گنجید.</p>
<p style="text-align: justify;"><strong>۵. آیا جایگزین ساختمان پلاسکو باید یک ساختمان باشد؟</strong></p>
<p style="text-align: justify;">پاسخ به این پرسش خود چالش بسیار عظیمی است چرا که راه حل جایگزین ساختمانی که نقش خاطره جمعی و فضای شهری را برعهده داشت و بخشی از تاریخ معاصر تهران محسوب می&zwnj;شد، قاعدتا راه حلی متعارف و بازاری نمی&zwnj;بایست باشد. اگرچه در هر حالت باید پاسخگوی مال باختگان و صاحبان حقوق باشد. ولی به این دلیل که مخاطبین این ساختمان فراتر از مالکین و بهره برداران آن است باید به راه حل&zwnj;های آگاهانه&zwnj;تر و خلاقانه&zwnj;تر فکر کرد به ویژه در بافتی که بافت تاریخی و ارزشمند شهر محسوب می شود، خلاقیت در این است که بدلیل دیگری غیر از یک ساختمان جایگزین شود پرسش این است آیا جایگزین، می&zwnj;تواند چیزی غیر از یک ساختمان و یک برج&nbsp; باشد؟ و آیا بدیل جایگزین نمی&zwnj;بایست برای خاطره فضایی شهروندان ارزش قائل شود؟</p>
<p style="text-align: justify;"><strong>۶. کدام نیروها در ایران معاصر ساختمانِ جایگزین پلاسکو را شکل می&zwnj;دهند؟</strong></p>
<p style="text-align: justify;">حال که پلاسکو در آتش فقدان نظارت و مدیریت&zwnj;های مورد نیاز، سوخته است و تمام جامعه این سوختن را دیده و آن را شهادت داده&zwnj; و اشک ریخته&zwnj;اند نقش افکار عمومی چه می شود؟ سوال اینجاست که آیا این نیروها در شکل&zwnj;دهی جایگزین پلاسکو دخالت داده شده&zwnj;اند؟ و آیا این نیروها درست هدایت شده&zwnj;اند و درست از آنها پاسخ گرفته شده است؟ آیا در این یک سالی که گذشت منافع خصوصی&zwnj;تر و بازار مستغلات زمین و ساختمان نقش عمده را در شکل&zwnj;دهی جایگزین پلاسکو بر عهده گرفته&zwnj;اند و یا منفعت عمومی؟</p>
<p style="text-align: justify;"><strong>۷. آیا اکنون که قرارست در ۲۹ دی&zwnj;ماه&nbsp; ۱۳۹۶ کلنگ جایگزین پلاسکو زده شود، مردم تهران، خانواده&zwnj;های داغدار آتش&zwnj;نشانان، کسبه و مالباختگان، جامعه&zwnj;شناسان، معماران و شهرسازان و مخاطبان گسترده این ماجرا می&zwnj;توانند در فرایند جایگزین کردن ساختمانی به جای ساختمان در آتش سوختۀ پلاسکو خواستار شفافیت باشند؟</strong></p>
<p style="text-align: justify;">قاعدتا در حد فاصل سوختن تا کلنگ زنی، مالک بنا (بنیاد مستضعفان) در رایزنی با مشاور معمار و شهرساز و هیئت متفکرین به توافق رسیده&zwnj;اند اما مردم و متخصصین اطلاعی ندارند و نمی&zwnj;دانند در تاریخ مقرر، کلنگ چه چیزی زده می&zwnj;شود. حداقل خواستۀ جامعه این است که فرآیند جایگزین پلاسکو شفاف بیان شود: جایگزین ساختمان پلاسکو کدام معانی را در خود متبلور خواهد کرد؟ و چه فرآیندی طی شده تا این کلنگ برزمین زده&zwnj; شود و چه فرآیندی قرارست در آینده طی شود؟ معتقدم هنوز و همچنان این فرصت وجود دارد که با جامعۀ مخاطب به صورت شفاف گفتگو کنیم و شفاف عمل کنیم.&nbsp; بالاخره یک گروه پرقدرتی از بنیاد مستضعفان، مشاوران با سابقه وهیئت متفکرین در مقیاس ملی این تصمیم را گرفته&zwnj;اند . اکنون یک سال از آن فاجعه می&zwnj;گذرد و ما&nbsp; باید بدانیم (مراد از ما، مخاطبین در مقیاس ملی و فراملی است) در فرآیند جایگزین کردن چه اتفاقی افتاده است و چگونه به این نتیجه رسیده اند. اگر این شفافیت محقق شود، تجربه مهمی در تاریخ معماری و شهرسازی معاصر ایران صورت گرفته است که خود بار معانی ارزشمندی را در بر دارد.</p>
<p style="text-align: center;">***</p>
<p>در لابلای ترانه&zwnj;های قدیمی تهرون منتسب به کوچه و بازار که از زبان مرحوم مرتضی احمدی شنیده شده مانند &laquo;حمومی آی حمومی لنگ و قدیفه&zwnj;ام را بردن&raquo;&nbsp; این ترانه ناتمام بروز یافته است.</p>
<p style="padding-right: 120px;">پلاسکو پلاسید</p>
<p style="padding-right: 120px;">پلاسکو آتیشید</p>
<p style="padding-right: 120px;">پلاسکو پلاسید</p>
<p style="padding-right: 120px;">داغش رو دلمون&nbsp; ماسید</p>
<p style="padding-right: 120px;">کسی به دادمون نرسید</p>
<p style="padding-right: 120px;">پلاسکو را کی دید؟</p>
<p style="padding-right: 120px;">پلاسکو پرید</p>
<p style="padding-right: 120px;">&nbsp;مستضعف پلاستیک خرید...</p>
<p style="padding-right: 120px;">پلاسکو پلاسید</p>