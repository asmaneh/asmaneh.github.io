--- 
title: "آدریان فورتی، علیه غرق شدن در واژگان معماری" 
authors: zarei 
types: blog 
featured: false
slug: WXXi 
--- 
<div>
<div>
<p style="text-align: justify;">هیچ بعید نیست که عده&zwnj;ای در جهانِ معماری، آدریان فورتی[۱] را مجرمی خطرناک بدانند. او معمار نیست و معماری درس می&zwnj;دهد. تاریخ&zwnj;نگارِ معماری است، اما کمتر درباره بناها و صورت&zwnj;های معماری حرفی می&zwnj;زند؛ و از همه مهم&zwnj;تر اینکه از میان همه جایگاههای مختلف ظهورِ معماری، متن&zwnj;ها و کلمات را برگزیده تا این فعالیت پیچیده اجتماعی را بشناسد و بشناساند. تعبیر فعالیت پیچیده اجتماعی از خود آدریان فورتی است. او که معماری و زبان را واجد دو ویژگی پیچیده بودن و اجتماعی&zwnj;بودن می&zwnj;داند، می&zwnj;کوشد در بستری اجتماعی، تاریخ کلماتِ معماری را بررسی کند تا از این مسیر به شناخت دقیقی از زبانِ این حوزه در دوره مدرن دست یابد. آثار این استاد بازنشسته و پژوهشگر تاریخ معماری را هنگامی شناختم که در پی یافتن پژوهش&zwnj;های متن&zwnj;محور حوزه معماری بودم. به طور مشخص، به دنبال آثاری بودم که متن را به مثابه بخشی اساسی از معماری پذیرفته باشند، نه چون چیزی فرع بر ساخت، که صرفاً به توصیف آثار و ترسیم چهره معماران خدمت کند. در مسیر این جستجو به آثار فراوانی برخوردم که یا با تمرکز بیش از حد بر روندهای تاریخی و اجتماعی، پژوهشِ معماری را از استقلال می&zwnj;انداختند، یا در مقابلْ آن را چنان بسته و مستقل فرض می&zwnj;کردند که تأثیر سایر گفتمان&zwnj;ها و نحله&zwnj;های فکری را در شکل&zwnj;گیری زبانِ خاصِ این حوزه نادیده می&zwnj;گرفتند. اما فورتی چنانکه خود در مصاحبه&zwnj;ای با نشریه لابی[۲] می&zwnj;گوید، علی&zwnj;رغم آنکه معماری را پدیده&zwnj;ای استوار بر اصول خود می&zwnj;داند، همواره کوشیده است به دانشجویان بگوید که معماری را فقط و فقط در بستر اجتماعی و تاریخی آن می&zwnj;توان شناخت. در واقع از آنجا که معماری را فقط معماران نمی&zwnj;سازند، او کاربرد زبان را در شکل&zwnj;گیری معماری یک دوره تاریخی عمیقاً مؤثر می&zwnj;داند و از همین روست که با تمرکز بر تاریخ واژه&zwnj;های این حوزه، به شناختی دقیق از معماری مدرن می&zwnj;رسد.</p>
<p style="text-align: justify;">&nbsp;فورتی که تعریف خود از زبان را از رولان بارت[۳] گرفته، عمده تمرکزش را طی چهل سال فعالیت دانشگاهی بر چگونگی معنادار شدن واژگان حوزه معماری گذاشته است. از همین رو آثار او نشان می&zwnj;دهند که بخش مهمی از معماری مدرن را روند معنادار شدن واژگانی چون فضا، ساختار، کاربری، طبیعت و ... می&zwnj;سازد. کلماتی که به مرور از سده&zwnj;های هجدهم و نوزدهم وارد گفتار و نوشتار این حوزه شده است. چنین رویکردی بیش از همه در کتاب تحسین&zwnj;برانگیز واژگان و بناها[۴] پیداست که می&zwnj;توان آن را لغت&zwnj;نامه&zwnj;ای کوچک، اما دقیق در معماری مدرن دانست. آدریان فورتی در این کتاب با فرضی که آشکارا به بارت و البته به برخی تحلیل&zwnj;گران گفتمان وابسته است، نشان می&zwnj;دهد که حتی ساده&zwnj;ترین و پرکاربردترین واژگان حوزه معماری نیز بنا به تاریخ پیچیده و روند پر فراز و نشیب شکل&zwnj;گیری&zwnj;شان، شایسته شناختی عمیقند.</p>
<p style="text-align: justify;">&nbsp;او بخش اول از دو پاره اصلی کتاب را با شش مقاله تحلیلی&zwnj;تاریخی درباره زبان معماری آغاز می&zwnj;کند. &laquo;زبان مدرنیسم&raquo;[۵] نخستین مقاله از بخش نخست کتاب است که نویسنده در آن پیشینه تاریخی و فلسفی زبان معماری مدرن را -با تکیه بر زیبایی&zwnj;شناسی کانت و بررسی آثار معماران نویسنده- شرح می&zwnj;دهد، در روند تثبیت معماری مدرن زبان را در جایگاهی بالاتر از ساخت می&zwnj;نشاند و مهم&zwnj;تر از همه اینکه &laquo;صورت، فضا، طراحی، نظم و ساختار&raquo;[۶] را به مثابه دال&zwnj;های اصلی گفتمان این دوره از تاریخ معماری معرفی می&zwnj;کند. فورتی در مقاله دوم &laquo;زبان و ترسیم&raquo;[۷] را به مثابه دو ابزار اصلی معمارِ مدرن کنار هم قرار می&zwnj;دهد و می&zwnj;کوشد با مقایسه تاریخی جایگاه این دو ابزار، پاسخ دهد که &laquo;زبان چه چیزی برای معمار مدرن مهیا می&zwnj;کند که ترسیم توان آن را ندارد&raquo;. باور فردینان دو سوسور[۸] به بنا شدن زبان بر تفاوت&zwnj;ها، اساس مقاله سوم این کتاب است که &laquo;درباره تفاوت: مردانه و زنانه&raquo;[۹] نام دارد. فورتی در این مقاله نشانه&zwnj;های تاریخی فراوانی از اهمیت جنسیت و تعاریف جنسیتی در ساخت و صورت معماری گذشته به دست می&zwnj;دهد و&nbsp; با دنبال کردن این خط تا دوره مدرن، نشان می&zwnj;دهد که گرچه زبانِ معماری عصر حاضر تا حد زیادی از تأکید بر مردانگی و زنانگی فاصله گرفته، اما همچنان می&zwnj;توان این تفاوت را در جنبه&zwnj;هایی دیگر از معماری پیدا کرد. نویسنده در مقاله&nbsp; چهارم که &laquo;استعاره&zwnj;های زبان&raquo;[۱۰] نام دارد، شش مرتبه از ظهور استعاره در معماری را به ترتیب تاریخی معرفی می&zwnj;کند و نشان می&zwnj;&zwnj;دهد که فعالانِ گفتمان معماری از دیرباز تا کنون، استعاره&zwnj;های زبانی را علیه ابداع در معماری، برای نشاندن معماری در جایگاه هنر، در توصیف ریشه&zwnj;های تاریخی معماری، در توضیح چگونگی استفاده از معماری به مثابه ابزار ارتباط و البته برای اثبات تشابه معماری با ساختار و دستور زبان، به کار گرفته&zwnj;اند. مقاله پنجم روند تاریخی ظهور مفاهیم علمی در گفتمان معماری را شرح می&zwnj;دهد و آخرین مقاله از بخش اول کتاب نیز با شرح تاریخی ظهور مفاهیم اجتماعی در گفتمان معماری مدرن آغاز و با این نتیجه ناامیدانه تمام می&zwnj;شود که گویی این گفتمان چنان که باید حق مفاهیم اجتماعی را ادا نکرده است.</p>
<p style="text-align: justify;">بخش دوم که شهرت کتاب بیشتر وابسته به آن است، از هجده مدخل[۱۱] تشکیل شده که خودِ فورتی&nbsp; آنها را &laquo;منظومه&raquo; و منتقدان حوزه معماری آنها را &laquo;کلمات مرکزی&raquo; گفتمان معماری مدرن نامیده&zwnj;اند. بررسی تاریخی و معناشناختی این هجده واژه نشان می&zwnj;دهد که درک امروزی ما از معماری مدرن، مشخصاً بر سیر تاریخی معنادارشدن واژگانی چون فضا، ساختار، صورت، نظم، طبیعت و ... استوار است:</p>
<p style="padding-right: 40px; text-align: justify;">&nbsp;&laquo;شفافیت&raquo; مفهومی کاملاً مدرنیستی است که تا پیش از سده بیستم، در معماری ناشناخته بود. مفهومی که نباید فقط به پیشرفت در استفاده معماریانه از شیشه ربط داده شود؛ چنانکه اگر آن را به توصیفی از ویژگی&zwnj;های شیشه محدود کنیم، بخش مهمی از اهمیت خود را از دست خواهد داد. این واژه در سه مرتبه در معماری ظهور می&zwnj;یابد: تفاوت مرتبه&zwnj;های اول و دوم (معنای لفظی و معنای محسوس) برای نخستین بار در مقاله&zwnj;هایی از کالین رو و رابرت استلاتسکی به روشنی بیان شد. [اما] مرتبه سوم (شفافیت معنا) مبهم&zwnj;تر است و هرگز به دقت مدون نشده است.[۱۲]</p>
<p style="padding-right: 40px; text-align: justify;">نخستین مقابله روشن برابرِ اندیشه&zwnj;ای که زیبایی معماری را وابسته به &laquo;طبیعت&raquo; می&zwnj;دانست، در سده هفدهم و از سوی کلاود پراو -نظریه&zwnj;پرداز و معمار فرانسوی- صورت گرفت. انکار صلاحیت طبیعت از سوی پراو [اقدامی] افراطی و چشم&zwnj;گیر بود و پس از دو سده، نخستین حرکتِ اساسی را در مسیر بازاندیشی رابطه معماری و طبیعت شکل داد.[۱۳]</p>
<p style="padding-right: 40px; text-align: justify;">&nbsp;&laquo;کاربر&raquo; از جمله آخرین مفاهیمی بود که در مکتوبات معماری مدرن ظاهر شد. این مفهوم که حدوداً تا پیش از ۱۹۵۰ ناشناخته بود، در اواخر این دهه و در دهه ۱۹۶۰ رایج شد، در دهه ۱۹۸۰ از جلا افتاد و در دهه ۱۹۹۰ به منظوری متفاوت با گذشته، رونقی دوباره در دوره مدرن یافت. ریشه [تاریخی] این مفهوم به زمان معرفی برنامه&zwnj;های دولت رفاه در اروپای غربیِ پس از ۱۹۴۵ می&zwnj;رسد و نخستین مرتبه از اعتبار آن را نیز باید در ارتباط با همین [رویداد تاریخی] بررسی کرد.[۱۴]</p>
<p style="text-align: justify;">&nbsp;علی&zwnj;رغم تلاش روشنی که فورتی برای ایضاح تاریخی واژگان معماری مدرن می&zwnj;کند، باید توجه کنیم که او این فرض مهم را نیز مطرح کرده که &laquo;تعریف یکپارچه&zwnj;ای از این واژه&zwnj;ها در دوره مدرن وجود ندارد و طی دو سده گذشته، گروههای مختلف فکری و معماران گوناگون، آنها را در معناهای گوناگون به کار برده&zwnj;اند&raquo;. اما یکی از مهم&zwnj;ترین - و شاید نادیده&zwnj;ترین- ویژگی&zwnj;ها کار فورتی در همینجا شکل می&zwnj;گیرد. گرچه او پیش از نشان دادن این تیزبینی نیز مشخص کرده بود که معماری را پدیده&zwnj;ای عمیقاً اجتماعی می&zwnj;داند، اما تأکید او بر عدم ثبات معناهای معماری و وابستگی آنها به کاربرد تاریخی و اجتماعی زبان - که در بخش دوم کتاب مشخصاً به ظهور می&zwnj;رسد - صورتی دیگر از اجتماعی بودن معماری نزد او را نمایان می&zwnj;کند. او که این عدم ثبات معنا را طی یک بررسی دقیق تاریخی به دقت نشان داده، در بخش دوم کتاب مشخص می&zwnj;کند که علاوه بر &laquo;معماری به مثابه عمل معمارانه&raquo; (که&nbsp; به گمان او وابسته به کلمات معماری و تاریخ آنهاست)، &laquo;معماری به مثابه گفتمان&raquo; را نیز به رسمیت می&zwnj;شناسد و وجه گفتمانی معماری را نیز در بررسی اجتماعی در نظر می&zwnj;گیرد. در واقع گزارش تاریخی&zwnj;ای که او از واژه&zwnj;ها و مفاهیم معماری مدرن عرضه می&zwnj;کند، خوانندگان کتاب را در ترسیم خطوط گفتمانی معماری مدرن یاری می&zwnj;کند و به آنها نشان می&zwnj;دهد که متن&zwnj;ها و مفاهیم معماری (در عین اجتماعی و تاریخی بودن)، خود نیز در مرزهای نسبتاً مشخص یک گفتمان جای می&zwnj;گیرند. بنا بر این معماری&zwnj;ای که نزد آدریان فورتی یافت می&zwnj;شود، پدیده&zwnj;ای مشخصاً اجتماعی و متأثر از روابط پیچیده جامعه است؛ اما در عین حال، طی چند سده چنان ظهور متن&zwnj;محوری در فضاهای متعلق به خود داشته، که باید بپذیریم اکنون بررسیِ خود این پدیده در میان معماران و پژوهشگران معماری کاملاً ضروری است.</p>
<p style="text-align: justify;">&nbsp;</p>
<p style="text-align: justify; padding-right: 40px;"><span style="font-size: 10pt;">پی&zwnj;نوشت:</span></p>
<p style="text-align: justify; padding-right: 40px;"><span style="font-size: 10pt;">&nbsp;1. Adrian Forty (1948 - )</span></p>
</div>
</div>
<div style="text-align: justify; padding-right: 40px;">
<p style="padding-right: 40px;"><span style="font-size: 10pt;">تاریخ&zwnj;نگار معماری و استاد بازنشسته تاریخ معماری در مدرسه معماریِ بارتلت، دانشگاه لندن</span></p>
</div>
<div style="text-align: justify; padding-right: 40px;"><span style="font-size: 10pt;">2. Lobby</span></div>
<div style="text-align: justify; padding-right: 40px;">
<p style="padding-right: 40px;"><span style="font-size: 10pt;">نشریه معماری مدرسه بارتلت، دانشگاه لندن</span></p>
</div>
<div style="text-align: justify; padding-right: 40px;"><span style="font-size: 10pt;">3. Roland Barthes (1915 - 1980)</span></div>
<div style="text-align: justify; padding-right: 40px;"><span style="font-size: 10pt;">4. Forty, Adrian. Words and Buildings: A Vocabulary of Modern Architecture. New York: Thames &amp; Hudson, 2004.</span></div>
<div style="text-align: justify; padding-right: 40px;"><span style="font-size: 10pt;">5. Language of Modernism</span></div>
<div style="text-align: justify; padding-right: 40px;"><span style="font-size: 10pt;">6. Form, Space, Design, Order and Structure</span></div>
<div style="text-align: justify; padding-right: 40px;"><span style="font-size: 10pt;">7. Language and Drawing</span></div>
<div style="text-align: justify; padding-right: 40px;"><span style="font-size: 10pt;">8. Ferdinand de Saussure (1857 - 1913)</span></div>
<div style="text-align: justify; padding-right: 40px;"><span style="font-size: 10pt;">9. On Difference: Masculine and Feminine</span></div>
<div style="text-align: justify; padding-right: 40px;"><span style="font-size: 10pt;">10. Language Metaphors</span></div>
<div style="text-align: justify; padding-right: 40px;"><span style="font-size: 10pt;">۱۱. این مدخل&zwnj;ها به ترتیب عبارتند از:</span></div>
<div style="text-align: justify; padding-right: 40px;">
<p style="padding-right: 40px;"><span style="font-size: 10pt;">&nbsp;الف. سرشت&nbsp;&nbsp;&nbsp; &nbsp;character</span></p>
<p style="padding-right: 40px;"><span style="font-size: 10pt;">ب. سیاق&nbsp;&nbsp;&nbsp;&nbsp; context</span></p>
<p style="padding-right: 40px;"><span style="font-size: 10pt;">ج. طراحی&nbsp;&nbsp;&nbsp;&nbsp; design</span></p>
<p style="padding-right: 40px;"><span style="font-size: 10pt;">د. انعطاف&nbsp;&nbsp;&nbsp;&nbsp; flexibility</span></p>
<p style="padding-right: 40px;"><span style="font-size: 10pt;">ه. صورت&nbsp;&nbsp;&nbsp;&nbsp; form</span></p>
<p style="padding-right: 40px;"><span style="font-size: 10pt;">و. صورت&zwnj;مدارانه&nbsp;&nbsp;&nbsp;&nbsp; formal</span></p>
<p style="padding-right: 40px;"><span style="font-size: 10pt;">ز. کاربری&nbsp;&nbsp;&nbsp;&nbsp; function</span></p>
<p style="padding-right: 40px;"><span style="font-size: 10pt;">ح. تاریخ&nbsp;&nbsp;&nbsp;&nbsp;&nbsp; history</span></p>
<p style="padding-right: 40px;"><span style="font-size: 10pt;">ط. حافظه&nbsp;&nbsp;&nbsp;&nbsp; memory</span></p>
<p style="padding-right: 40px;"><span style="font-size: 10pt;">ی. طبیعت&nbsp;&nbsp;&nbsp;&nbsp; nature</span></p>
<p style="padding-right: 40px;"><span style="font-size: 10pt;">ک. نظم&nbsp;&nbsp;&nbsp;&nbsp; order</span></p>
<p style="padding-right: 40px;"><span style="font-size: 10pt;">ل. بسیط&nbsp;&nbsp;&nbsp;&nbsp; simple</span></p>
<p style="padding-right: 40px;"><span style="font-size: 10pt;">م. فضا&nbsp;&nbsp;&nbsp;&nbsp; space</span></p>
<p style="padding-right: 40px;"><span style="font-size: 10pt;">ن. ساختار&nbsp;&nbsp;&nbsp;&nbsp;&nbsp; structure</span></p>
<p style="padding-right: 40px;"><span style="font-size: 10pt;">س. شفافیت&nbsp;&nbsp;&nbsp;&nbsp; transparency</span></p>
<p style="padding-right: 40px;"><span style="font-size: 10pt;">ع. راستی&nbsp;&nbsp;&nbsp;&nbsp; truth</span></p>
<p style="padding-right: 40px;"><span style="font-size: 10pt;">ف. نوع&nbsp;&nbsp;&nbsp;&nbsp; type</span></p>
<p style="padding-right: 40px;"><span style="font-size: 10pt;">ص. کاربر&nbsp;&nbsp;&nbsp;&nbsp; user</span></p>
</div>
<div style="padding-right: 40px;"><span style="font-size: 10pt;">12. Forty, Words and Buildings, 286.</span></div>
<div style="padding-right: 40px;"><span style="font-size: 10pt;">13. Forty, Words and Buildings, 221.</span></div>
<div style="text-align: justify; padding-right: 40px;"><span style="font-size: 10pt;">14. Forty, Words and Buildings, 312.</span></div>