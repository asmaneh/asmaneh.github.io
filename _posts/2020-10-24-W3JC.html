--- 
title: "عیّار تنها (تکمله‌ای بر یادداشت شهر تسخیرناپذیر)" 
authors: tavalaeian 
types: blog 
featured: false
slug: W3JC 
--- 
<div>
<div>
<p style="text-align: justify;">بهار امسال یادداشتی تحت عنوان &laquo;شهر تسخیرناپذیر&raquo; در آسمانه منتشر کردم. بهانۀ نوشتن آن یادداشت و منبع اصلی&zwnj;اش نمایشنامۀ &laquo;فتحنامة کلات&raquo; اثر بهرام بیضایی و برداشت اگر بشود گفت معمارانۀ من از آن بود. امروز به تماشای مستند &laquo;عیّار تنها&raquo; [۱] نشستم که به تازگی دربارۀ بهرام بیضایی منتشر شده است. این مستند بهانه&zwnj;ای شد که تکمله&zwnj;ای در ادامۀ یادداشت &laquo;شهر تسخیرناپذیر&raquo; بنویسم و حرف&zwnj;هایی را مطرح کنم که در آن نوشته جایی نداشت و البته که من هم در آن زمان به فکر نوشتنش نیافتادم.</p>
<p style="text-align: justify;">دوست دارم قبل از طرح موضوع اصلی این نوشته، به یکی از یادداشت&zwnj;های آقای دکتر قیومی با عنوان &laquo;مرده&zwnj;ی محبوب من&raquo; اشاره کنم که چندی پیش در آسمانه منتشر شد. ایشان در این یادداشت این رفتار را به درستی مورد نقد قرار داده&zwnj;اند که چرا &nbsp;قدر آدم&zwnj;های خوب را در زمان حیات&zwnj;شان نمی&zwnj;دانیم؟ چرا تعریف و تمجیدمان، گفتن از خاطرات و تأثیری که پذیرفته&zwnj;ایم اغلب منحصر می&zwnj;شود به زمانی که بزرگی را از دست می&zwnj;دهیم؟ در اصل بهانۀ این یادداشت گفتن از آدم&zwnj;های درست در زمان حیات&zwnj;شان و پرداختن دوباره به این سؤال است که &laquo;چرا قدر داشته&zwnj;هایمان را نمی&zwnj;دانیم؟&raquo;</p>
<p style="text-align: justify;">در همان ابتدای مستند عیّار تنها فهرستی از آثار بهرام بیضایی مطرح می&zwnj;شود که هرکدام به دلیل نامعلومی اجازۀ ساخت نگرفته&zwnj;اند. فتحنامۀ کلات، قصۀ شهری که مغولان برای فتحش تلاش می&zwnj;کنند، یکی از همین نمایشنامه&zwnj;هاست. هنگام خواندن این نمایشنامه و زمانی که یادداشت شهر تسخیرناپذیر را می&zwnj;نوشتم با خودم فکر می&zwnj;کردم یک نویسنده چه ذهن خلاق و چه اندوختۀ اطلاعاتی&zwnj; غنی&zwnj;ای باید داشته باشد، که بتواند به هفت یا هشت قرن قبل سفر کند و داستانی را با این جزئیات به تصویر بکشد. داستانی که برای منِ خوانندۀ امروزی هم ملموس است و هم کنجکاوم می&zwnj;کند که سعی کنم آن را در محدودۀ دانسته&zwnj;های اندک خودم تصور کنم. نه فقط فتحنامۀ کلات که دیگر آثار بهرام بیضایی تا جایی که من فرصت مطالعۀ آنها را پیدا کرده&zwnj;ام، بر قدرت فکر و قلم او صحه می&zwnj;گذارند. این همه جز از عهدۀ فردی توان&zwnj;مند و تلاشگر ساخته نیست. با این وجود او فرصت ساخت آثارش را در کشور خودش، در جایی که به گفتۀ خودش بعد از مهاجرت هم از آن جدا نبوده، ندارد. فکرش را بکنید بیضایی فرصت این را داشت که کلات را روی صحنه، پیش چشم ما، به نمایش درآورد، به قول خودش &laquo;ببیند که ساخته می&zwnj;شود&raquo;. یادمان بیاید که او در همان اندک&zwnj; فرصت&zwnj;های محدود ساخت آثارش در ایران &laquo;مرگ یزدگرد&raquo; را ساخت. فضای آسیابی قدیمی در آران و بیدگل [۲] را لوکیشن فیلم قرار داد و دیدن واقعه&zwnj;ای تاریخی، هرچند پیراسته به شاخ و برگ قصه را در مکان خودش برای ما میسر کرد. &laquo;مرگ یزدگرد&raquo; برای همیشه توقیف است و بیضایی فرصت نکرد کلات را بسازد، یا شیخ شرزین را روبه&zwnj;روی ما بنشاند یا میر&zwnj;کفن&zwnj;پوش را بسازد یا &laquo;سیاوش&zwnj;خوانی&raquo; را آن&zwnj;گونه که در ابتدای آن نوشته است در &laquo;توسِ فردوسی و نیز در میدان&zwnj;های بزرگ همۀ روستاها و پهنۀ میان چادرهای همۀ ایل&zwnj;ها&raquo; کارگردانی کند. به نظرم این چیزی است که بیش از خود بهرام بیضایی همۀ ما باید بر آن حسرت بخوریم؛ آن طور که خودش در &laquo;طومار شیخ شرزین&raquo; نوشته است: &laquo;با شما از زخم&zwnj;هایی سخن می&zwnj;گویم برآمده از نیزه&zwnj;های نادانی که همه قربانی آنیم&raquo;.</p>
<p style="text-align: justify;">در دقایق پایانی مستند عیار تنها، مصاحبه&zwnj;کننده از بهرام بیضایی می&zwnj;پرسد: &laquo;امیدی هست؟&raquo;. او جواب می&zwnj;دهد: &laquo;بله، حتماً هست&raquo;. در این &laquo;حتماً&raquo; دریغی وجود دارد که با واژۀ &laquo;متأسفانه&raquo; بیان می&zwnj;شود. او ادامه می&zwnj;&zwnj;دهد: &laquo;چون امید هست آدم فکر می&zwnj;کند که چرا نه؟ امید به صورت بالقوه وجود دارد که می&zwnj;شود یک شکوفایی، یک جهش، یک درخشش در این جامعه باشد. چرا نیست؟&raquo;. و سؤال دقیقاً همین است که چرا نیست؟</p>
<p style="text-align: justify;">.</p>
<p style="text-align: justify;">همه می&zwnj;مانند و می&zwnj;نگرند؛ لبخندی بر چهرۀ شیخ شرزین.</p>
<p style="text-align: justify;">شرزین: دانائی را نمی&zwnj;شود کشت!</p>
</div>
</div>
<div>&nbsp;</div>
<div>&nbsp;</div>
<div><span style="font-size: 10pt;">۱. مستندی به کارگردانی علا محسنی که در آن نکاتی از زندگی و آثار آقای بیضایی مطرح می&zwnj;شود.</span></div>
<div style="text-align: justify;"><span style="font-size: 10pt;">۲. چند وقت پیش احسان رستمی&zwnj;پور تصاویری را در توییترش به اشتراک گذاشت که خبر از ویرانی لوکیشن فیلم مرگ&zwnj;یزدگرد، همان آسیاب قدیمی، در آران و بیدگل می&zwnj;داد.</span></div>