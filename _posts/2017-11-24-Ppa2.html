--- 
title: "«معماری آفریدن مرکز جهان است» یادداشتی در حاشیه ترجمه فارسی «شاگرد معمار»، اثر اِلِف شفق" 
authors: r.mojtahedzadeh 
types: blog 
featured: false
slug: Ppa2 
--- 
<div>
<div>
<p>&laquo;از میان تمام انسان&zwnj;هایی که خدا آفرید و شیطان به گمراهی کشید، تنها عده کمی به مرکز جهان هستی پی برده&zwnj;اند. در آنجا نه خیر و شری وجود دارد، نه گذشته و آینده&zwnj;ای، نه من و تویی، نه جنگ و دلیلی برای جنگ، بلکه تنها دریایی بیکران از آرامش است. آنچه آنها در آنجا یافتند، چنان زیبا بود که قدرت سخن گفتن را از دست دادند. [...] این است آنچه استاد سنان همیشه به چهار نفر ما، یعنی شاگردانش، می&zwnj;گفت.&raquo;</p>
<p>آنچه آمد سطور آغازین &laquo;شاگرد معمار&raquo; [۱] رمان مشهور اِلِف شفق [۲] نویسنده پرآوازه ترک است. این رمان اخیرا با نام &laquo;مرید معمار&raquo; توسط انتشارات مهراندیش به بازار کتاب عرضه شده که البته این انتخاب عنوان خالی از ابهام نیست؛ زیرا درحالیکه مترجم در تمام متن واژه apprentice را به شاگرد ترجمه کرده، بدون دلیلی مشخص، همین واژه را در عنوان به مرید ترجمه کرده است. علاوه بر این نامِ &laquo;سنان&raquo;، معمار مشهور دوره عثمانی، در سراسر متن سینان ذکر شده که خطایی رایج به نظر می&zwnj;رسد، شاید همین خطا در نام کوچک مولف (الیف به&zwnj;جای الف) هم تکرار شده باشد. البته تمام این موارد را نباید به معنای انکار زحمات و توانمندی مترجم در ارائه ترجمه&zwnj;ای روان و یکدست از این رمان شیرین و جذاب برشمرد. این یادداشت نه با هدف نقد یا معرفی کل کتاب که صرفا با انگیزه بازخوانی تصویر معماری در این رمان به رشته تحریر درآمده است.</p>
<p>شفق یکی از نامدارترین زنان رمان&zwnj;نویس امروز ترکیه است که به دو زبان انگلیسی و ترکی می&zwnj;نویسد. وی در استراسبورگ فرانسه از پدر و مادری ترک&zwnj;تبار متولد شد و پس از جدایی زودهنگام این دو به همراه مادر به ترکیه برگشت و دوران کودکی را در آنکارا تحت تربیت مادر و مادربزرگش گذراند. [۳] به تعبیر نویسنده مادرش زنی تحصیلکرده، سکولار، غرب&zwnj;گرا و مدرن بود و درمقابل مادربزرگ زنی خرافاتی، کمتر تحصیلکرده و سنتی که فالگیری با قهوه، برای پیشبینی آینده، و دعانویسی، برای درمان برخی بیماری&zwnj;ها، بخشی از زندگی روزمره او بود. الف کوچک در چنین محیطی رشد کرد، و جمعی دوستان خیالی همراهان او برای پر کردن انزوا و تنهایی کودکی&zwnj;اش بودند. مادر که نگران سلامت فرزندش، خصوصا از جهت همنشینی با دوستان خیالی بود، دفتری به او هدیه داد تا خاطرات روزانه&zwnj;اش را در آن بنویسد؛ اما الف به جای ثبت خاطرات زندگی&zwnj;ای که آن را به شدت کسل&zwnj;کننده می&zwnj;یافت، به نوشتن درباره اشخاص و رویدادهای غیرواقعی روی آورد. اینگونه بود که علاقه&zwnj;اش به داستانهای تخیلی را کشف کرد؛ و همزمان دریافت داستان برای او نه وسیله&zwnj;ای برای آشکارسازی زندگی شخصی که راهی برای فراتر رفتن از خود است.</p>
<p>در سال&zwnj;های آغازین نوجوانی، به تبع شغل مادر که در این زمان دیپلمات شده بود، به کشورهای اسپانیا و اردن سفر کرد و چند سالی را در مدارسی بین&zwnj;المللی در مادرید و امان گذراند. تجربه این مقطع از زندگی علاوه بر کمک به آشنایی الف با سایر فرهنگها او را با قدرت تنوع آشنا کرد؛ به او آموخت که چگونه در یک محیط چند فرهنگی دختری کوچک، حتی به کوچکی الف، می&zwnj;تواند نماینده و سمبل جامعه&zwnj;ای بزرگتر باشد. واقعیتی که جنبه&zwnj;های مثبت و منفی آن تا سال&zwnj;های سال دامنگیر او بود. الف در آغاز جوانی به ترکیه بازگشت و تحصیلات دانشگاهی خود را تا مقطع دکترا در این کشور طی کرد. آشنایی عمیق با شهر استانبول، که تاثیری آشکار در داستان&zwnj;های الف دارد، و تالیف اولین رمان&zwnj;هایش، چون آناتولی از چشم بد (۱۹۹۴) و آیینه&zwnj;های شهر (۱۹۹۹)، متعلق به همین مقطع است. وی در سالهای ۲۰۰۰ تا ۲۰۰۵ با دریافت بورس مطالعاتی به آمریکا رفت و در دانشگاه&zwnj;های مختلفی در این کشور تدریس کرد. اولین داستان خود به زبان انگلیسی، برزخ (۲۰۰۴)، را نیز در همین ایام نوشت.</p>
<br />
<p>شاگرد معمار، یکی از آخرین داستان&zwnj;ها، و البته نه آخرین داستان، الف شفق است که در سال ۲۰۱۳ به رشته تحریر درآمد. در این داستان معماری مضمونی قدرتمند است که الف با تکیه بر آن جزئیات باشکوهی از شیوه داستان&zwnj;نویسی و اندیشه&zwnj;اش را ارائه می&zwnj;دهد. شخصیت اصلی داستان، جهان، فیلبان کاخ سلطنتی و همزمان یکی از شاگردان سنان، معمار مشهور و افسانه&zwnj;ای دوره عثمانی، است. همین ترکیب غریب کافی است تا الف شفق با هنر داستان&zwnj;سرایی خود از دل آن روایتی بیافریند که در آن عشق و هنر دوشادوش نفرت و سیاست، و ایمان و سعادت همرکاب تاریکی و شقاوت جریان دارد. در چنین فضایی است که معماری، آنگونه که شفق از قول سنان می&zwnj;نویسد، چون آیینه&zwnj;ای هماهنگی و توازن دنیا را نشان می&zwnj;دهد. (۱۶۶) [۴] شاید همین خصلت معماری است که شفق را قانع کرده در جهان بی&zwnj;توازن و پرآشوب کنونی آن را دستمایه داستانی تاریخی، و همزمان امروزی، سازد.</p>
<p>داستان برای شفق فراتر از سرگرمی راهی برای توازن بخشی روابط انسانی است. او در سخنانی که در سال ۲۰۱۰ برای مجموعه همایش&zwnj;های جهانی تد ایراد کرد، با ارجاع به سنت نقالان، که مردم را از هر طبقه و نژاد و مذهبی پای صحبت خود گرد می&zwnj;آوردند، توانایی داستان&zwnj;سرایی را در برچیدن تمامی مرزهای ساختگی و کمک به بازیابی یگانگی انسان&zwnj;ها یادآوری کرد. به&zwnj;گونه&zwnj;ای مشابه به نظر می&zwnj;رسد معماری هم، در دیدگاه شفق، چنین نقشی دارد. جهان، شخصیت اول رمان او، در یکی از اولین تجارب جدی معمارانه&zwnj;اش این خصلت یگانه&zwnj;ساز را به&zwnj;گونه&zwnj;ای مبهم درک می&zwnj;کند: &laquo;وقتی ساختمانی می&zwnj;سازید یا در دریا سفر می&zwnj;کنید، یاد می&zwnj;گیرید مراقب یکدیگر باشید؛ یک&zwnj;جور باهم بودن اجباری، یک&zwnj;جور برادری&raquo; (۱۷۸). جلوه بارزتر چنین یگانگی در کارگاه معماری خود را نشان می&zwnj;دهد: &laquo;در حالی که آن بیرون در دریای بیکران جزیره را تسخیر می&zwnj;کردند، ناوها را غرق می&zwnj;کردند، مسلمانان مسیحیان را می&zwnj;کشتند و مسیحیان مسلمانان را، در دنیای پیله&zwnj;مانند سنان همه [مسیحی و مسلمان] دوش&zwnj;به&zwnj;دوش هم کار می&zwnj;کردند&raquo;. (۳۶۲) شاید به همین دلیل است که معماری، در اثر شفق، بیش از ساختن دیوارها، که در کار مرز کشیدن و جدا کردن انسانهایند، در ساختن پلها و گنبدها، که ارتباط دهنده و گردآورنده اند، تجلی می&zwnj;یابد. هنگامی که جهان، به سفارش سنان و چون بخشی از فرایند آموزش معمارانه&zwnj;اش، نزد شمعون، کتابفروش فرهیخته یهودی، می&zwnj;رود و از علاقه خود به ساختن پل سخن به میان می&zwnj;آورد؛ مهمترین پند شمعون به او نه آموختن حساب و هندسه و نظایر آن که آموختن زبان ایتالیایی است: &laquo;اگه اهل ساختن پل هستی، باید بتونی به چند زبان صحبت کنی&raquo;. (۲۱۳) به&zwnj;گونه&zwnj;ای مشابه آموزش معماری نیز آموزشی سیال و فراتر از حصارهای سیاسی و عقیدتی است. سنان از شاگردانش می&zwnj;خواهد برای آموختن بیشتر به سرزمین مسیحیان سفر کنند و هنگامی&zwnj;که با اعتراض یکی از ایشان مواجه می&zwnj;شود که چرا باید از روش کفار بیاموزیم، پاسخ می&zwnj;دهد هنرمندان و هنرورزان ایمانشان یکی است. (۲۲۳)</p>
<p>هرچند آموزش معماری، در جهان داستانی شفق، از حساب و هندسه آغاز می&zwnj;شود و با ممارست در طراحی و مطالعه ادامه می&zwnj;یابد اما معمار، آنگونه که در شخصیت سنان تجلی یافته، فراتر از مهندس و محاسب و طراح وحتی عالِم است؛ او یک مراد است. در میانه جهانی که بر آونگی نامرئی بنا شده و همه&zwnj;چیز مابین دو نیروی متضاد خیر و شر در نوسان است، سنان چون وزنه توازن، فارغ از هرگونه تأثر یا تغییری، مشغول به کار خود است. (۳۶۱) در همان حال که از بیخ و بن یک کارگر تمام عیار است و زیر لباس ابریشمی که برای مراسم می&zwnj;پوشد، با دست&zwnj;هایی خشک و ناخن&zwnj;&zwnj;هایی شکسته، کار می&zwnj;کند (۳۵۷)؛ چون آب روان است و آرام و استوار روح شکسته شاگردانش را بند می&zwnj;زند. (۳۸۵) راز موفقیت او نه در سرسختی و نامیرایی&zwnj;اش، که واجد هیچیک نبود، بلکه در توانایی&zwnj;اش برای انطباق با دگرگونی و مصیبت بود؛ اینکه می&zwnj;توانست از میان خرابه&zwnj;ها خود را بازسازی کند. (۳۰۲)</p>
<p>در دنیای سنان معماری گفتگویی با خداوند است و چون خداوند در هیچ&zwnj;کجا بلندتر از مرکز دنیا با انسان سخن نمی&zwnj;گوید لاجرم معماری آفریدن مرکز دنیاست. این رازی است که سنان با شاگردش، جهان، در میان گذاشت: &laquo;زیر هر ساختمونی که می&zwnj;سازیم، مهم نیست کوچیک باشه یا بزرگ، فقط تصور کن زیر بنیادِ هر بنایی مرکز دنیا قرار داره&raquo; (۱۹۲). و جهان سالها بعد به راز این سخن پی می&zwnj;برد: &laquo;مرکز جهان هستی نه در شرق بود و نه در غرب، بلکه جایی بود که انسان تسلیم عشق می&zwnj;شد&raquo;. (۴۷۸) و اینگونه است که معماری در مکتب سنان بیش از هر پدیده دیگر با عشق گره می&zwnj;خورد. معماری آفرینشی فارغ از هر انگیزه نفسانی است، معمار نه مالک طرح&zwnj;هایی که می&zwnj;کشد و ساختمان&zwnj;هایی که می&zwnj;سازد بلکه عاشق آنهاست. به این ترتیب نه تنها ساختن، بلکه خراب کردن هم آموزه&zwnj;هایی با خود دارد. هنگامی که سنان بی&zwnj;تابی شاگردش در برابر خراب کردن پلی که با دستان خود ساخته بودند را می دید به او آموخت که گاه لازم است برای آنکه روح آدم رشد کند، قلبش بشکند؛ و یادآور شد با خراب کردن پل ما تنها اشتیاق خود برای تصاحب زمین را نابود می&zwnj;کنیم، زیرا در نهایت این خداوند است که مالک همه چیز است از سنگ و چوب تا هرجور مهارت و توانایی (۱۳۲). خداوند نه تنها مالک مطلق، که کامل مطلق هم هست. به این سبب سنان در هر ساختمانی که تمام می&zwnj;کرد، کوچک یا بزرگ، عمدا نقصی به&zwnj;جا می&zwnj;گذاشت؛ سنگی وارونه، مرمری لب&zwnj;پریده، موزاییکی برعکس کار شده یا هر نقص دیگری که عموم مردم نمی&zwnj;دیدند اما چشم کارشناسان آن را می&zwnj;دید (۱۷۹). و طرفه آنکه به همین شکل نیز از دنیا رفت در سن باشکوه و ناکامل نود و نه و نیم سالگی سنان، سازنده بزرگترین مسجدها و گنبدها و معمار اسطوره&zwnj;ای دربار عثمانی، از دنیا رفت؛ درحالی که به شاگردش، جهان، درسی فراتر از معماری آموخته بود: &laquo;ما زیر همین گنبد ناپیدا زندگی می&zwnj;کنیم، زحمت می&zwnj;کشیم و می&zwnj;میریم. فقیر و غنی، مسلمان و مسیحی، آزاد و برده، مرد و زن، سلطان و فیلبان، مرشد و مرید ... من به این باور رسیده&zwnj;ام که اگر شکلی باشد که به همه ما نزدیک شود، گنبد است. آنجاست که تمام تمایزات ناپدید می&zwnj;شوند و هر صدایی، خواه شادی خواه غم، در سکوتی بزرگ از عشقی فراگیر در هم می&zwnj;آمیزند&raquo; (۵۳۷).</p>
</div>
</div>
<div dir="ltr">[1] The Architect&rsquo;s Apprentice</div>
<div>
<p dir="ltr">[2] Elif Shafak</p>
</div>
<div>[۳] اطلاعات مربوط به زندگی الیف شفق در این نوشته از مقدمه کتاب مرید معمار با ترجمه دکتر علی سلامی و سخنرانی الیف شفق با عنوان &laquo;سیاست داستان&raquo; که در مجموعه همایشهای جهانی تد، در سال ۲۰۱۰ ایراد شده و در آدرس زیر دسترس&zwnj;پذیر است، اخذ شده است:</div>
<div><br />
<p dir="ltr">https:www.ted.com\talks\elif_shafak_the_politics_of_fiction\discussion?-%2070000#t-214669</p>
</div>
<p>[۴] شماره&zwnj;های درون پرانتز اشاره به شماره صفحه کتاب در ترجمه فارسی است که نقل قول یا مضمون روایت شده در متن از آن صفحه اخذ شده است.</p>