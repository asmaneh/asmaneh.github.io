--- 
title: "مسئله «کار گِل» در مطالعات معماری و هنر" 
authors: golshan 
types: blog 
featured: false
slug: KFjb 
--- 
<p>&laquo;کار گِل&raquo; مفهومی آشنا در فرهنگ ایرانی است که بیشتر در میان معماران و بنّایان به&zwnj;کار می&zwnj;رود. در نظام سنتی آموزش صنعت&zwnj;ها دوره&zwnj;ای وجود داشت که در آن، علاقه&zwnj;مند به آن صنعت باید خود را با طیب &zwnj;خاطر در اختیار استاد منتخبش و تشکیلات مربوط قرار می&zwnj;داد. این مرحله معمولاً با سلوک و رفتارها و مراوداتی همراه بود که &laquo;ادب&raquo; آن صنعت یا حرفه را به شاگرد می&zwnj;آموخت. آموختن ادب و درک نظام حاکم و سلسله مراتبش از طریق کار گِل، نه برای شاگرد و نه برای استاد ناروا نمی&zwnj;نمود؛ بخشی از معرفت درونی آن صنعت را حاصل می&zwnj;کرد که از هیچ طریق دیگری به&zwnj;دست نمی&zwnj;آمد. گاه کار گِل در خدمت استادی خاص مایۀ مباهات همه عمر کسی می&zwnj;شد که خود استاد شاگردانی دیگر شده بود؛ ولو خود، در مرحلۀ استادی، منتقد آراء و آثار استادش بود. در رسالۀ معماریه و در کتاب سیاحت شرق نمونه&zwnj;هایی از احوال کار گِل در عالم معماری و نیز طلاب علوم دینی شرح داده شده است.</p>
<p>امروز نیز در عالم حرفۀ معماری، مانند بسیاری از هنرها و حِرَف، این مرحله به صورتها و نامهایی متفاوت، مثل دستیاری و کارآموزی، با اندکی تغییرات مقتضی طی می&zwnj;شود. معمولاً شاگرد مدتی در حدود دو سال را در محضر استاد معمار به انس و مصاحبت و دستیاری می&zwnj;گذراند، از روابط حرفه&zwnj;ای و سلوک استاد سردرمی&zwnj;آورد، پای درددل و ایده&zwnj;پردازی&zwnj;های استاد می&zwnj;نشیند، و نیز از سر ارادت و اشتیاق به شخص او و نزدیکانش خدماتی می&zwnj;کند که در وهلۀ اول هیچ منفعت مادی&zwnj;ای در بر ندارد. ممکن است این سلوک را از منظر بیرونی دون شأن انسان امروزی بشمارند؛ اما در نظام معماری بامعنی و ریشه&zwnj;دار است. &laquo;کار گِل&raquo; ایهامی در خود دارد؛ جز درگیر شدن با مادۀ اولیه ساخت&zwnj;وساز، باید یادآور آخر کار هر استاد و شاگرد و بِنا و مصنوعی باشد: مرگ و نیستی و خاک&zwnj;شدن. ادب و تواضع در محضر خاک است که معمار را ادب می&zwnj;کند.</p>
<p>اما نقش استاد در این میان مهم&zwnj;تر است. استاد و شاگرد هر دو متقابلاً انتخاب شده&zwnj;اند؛ اما استاد است که باید شاگرد را در این فرصت رصد کند و استعدادها و قابلیتها و ضعفهایش را دریابد و از آنها در آینده برای راهنمایی و دست&zwnj;گیری شاگردش بهره ببرد. به علت همین مسئولیت خطیر، انتخاب شاگرد به&zwnj;همان اندازه سخت و حساس است که اعتماد و خدمت به یک استاد.</p>
<p>استاد از نظر اخلاقی و حرفه&zwnj;ای مسئول عمری است که شاگرد در ارادت و اعتماد به او سپری می&zwnj;کند. نیز شاگرد ضامن بقای مسیر فکری و هنری و حرفه&zwnj;ای استادش است. استادی که نتواند دل و ذهن شاگردان مستعد را مجذوب و مشعوف فکر و آرمان خویش کند و شاگرد را متناسب با استعداد و ذاتش بپروراند؛ جاودانگی خویش را بر باد داده است. استاد است که با فداکاری و بزرگواری، بعد از آنکه شاگرد در کار گل خدمت کرد، روزی خم می&zwnj;شود و شاگرد را بر گرده&zwnj;های خویش سوار می&zwnj;کند و پر می&zwnj;دهد. در چنین سازوکاری، تواضع مختص دانشجو و شاگرد نیست؛ بلکه استاد نیز تواضع می&zwnj;کند و از پیش آماده است که شاگرد را طوری بپرورد که پرواز کند و از او پیش&zwnj;تر برود.</p>
<p>اما رشتۀ مطالعات معماری ایران، که مجموعه&zwnj;ای از علایق پژوهشی و مطالعاتی با مهارتهای معماری است، چه ماجرایی با کار گِل دارد؟ استادان این رشته معمولاً معمارانی&zwnj;اند که سالهاست به پژوهش و مطالعه روی آورده&zwnj;اند و به جای آتلیۀ طراحی، در کلاس و آتلیۀ پژوهشی دانشجویان را تربیت و راهنمایی می&zwnj;کنند. معمول روشهای تربیتی این استادان هنوز به غلظت و شدت رشتۀ معماری است. هنوز اسم جلسات مشاوره &laquo;کرکسیون&raquo; است و استاد در گفتار و تصحیح نوشتار، گویی حالِ همان استاد طراحی را در خط کشیدن بر پوستی دارد. سؤال مهم این است: آیا دانشجویان نیز خواستار انجام دادن وظایف و ادب و کار گِل متناسب رشتۀ مطالعات هستند؟ آیا به جمع نامطلوب و ماشینی استاد و شاگردی سایر رشته&zwnj;ها در ایران و نظام آموزشی بی&zwnj;هویتش پیوسته&zwnj;اند؛ نظامی که بسیاری از محاسن خودش را فراموش و اندک محاسن دنیای مدرن را کسب کرده است؟</p>
<p>در چنین وضعیتی، بیشتر استادان به سه گروه عمده تقسیم می&zwnj;شوند:</p>
<p>دستۀ اول، که می&zwnj;شود نااستاد یا استاد نااهل نامیدشان، در فکرِ استثمار دانشجویان برای پر کردن کارنامۀ خودند. از نظام سنتی، غرور و توهمی به ارث برده&zwnj;اند؛ اما مروّت و فداکاری&zwnj;اش را به ترقی ظاهری فروخته&zwnj;اند. این استادان نظام استاد و شاگردی را در همۀ دانشگاه&zwnj;ها لکه&zwnj;دار کرده&zwnj;اند که هیچ؛ کار گِل را از معنا انداخته و لوث کرده&zwnj;اند.</p>
<p>دستۀ دوم راه گریز را پیش گرفته&zwnj;اند و قالبهای کلیشه&zwnj;ای استادی را با رعایت اصول اخلاقی خودشان تحمل می&zwnj;کنند؛ نه شاگرد می&zwnj;پرورند و نه می&zwnj;خواهند مدیون دانشجویان بی&zwnj;گناه باشند.</p>
<p>دستۀ سوم معدود استادان شاگردپرورند؛ استادان شایسته و فاضل و دلسوز و بااخلاقی که به&zwnj;سرعت مقبول دانشجویان علاقه&zwnj;مند می&zwnj;شوند. اما در نظامی که استادان نااهلْ کار گِل و ادب و پرورش را لکه&zwnj;دار کرده&zwnj;اند؛ شاگردانی به&zwnj;بار می&zwnj;نشینند که از محضر استاد بهره می&zwnj;برند بدون اینکه ادب شاگردی و سهم و وظیفۀ خود را در قبال سکوی پرش خود بدانند.</p>
<p>این دستۀ سوم، یعنی استادان شاگردپروری که وقت و توان و فکر و جانشان را جای ترقیِ فردیْ فدای دانشجو و نظام آموزشی می&zwnj;کنند، در واقع تن به استثمار می&zwnj;دهند. نظام ارتقای استادان از یک&zwnj;سو و جهل دانشجویان از سوی دیگر باعث می&zwnj;شود استادانی که فعالیت مطالعاتی دارند در معرض فشار مضاعف باشند. در این وضعیت، استادانْ دیگر نمی&zwnj;توانند ادب و معرفت درونی لازم را به دانشجو بیاموزند و فقط می&zwnj;توانند با راهنمایی و حمایت سکوی پرش او باشند؛ اما به کجا؟ دانشجوی ادب&zwnj;نیاموخته به کدام سو خواهد رفت؟</p>
<p>نباید ناگفته گذاشت که اندک استادان جوان قابلی هستند که خود با خلوص و طیب&zwnj; خاطر کار گِل کرده&zwnj;اند و ادب شده&zwnj;اند؛ اما قادر نیستند از شاگردان جوانِ خود توقع ادب ورزیدن و شاگردی و کار گل داشته باشند. این معضل بیش از همه به رشته&zwnj;هایی مثل مطالعات معماری مربوط می&zwnj;شود که در آنها روشهای متین و کارآمد سنتی با نظام درهمِ مثلاً مدرن آموزشی تداخل دارد. استادان نااهل و در کنار آن تغییر نگرش دانشجویان تیشه به ریشۀ رسم کارآمدِ &laquo;کار گل&raquo; زده است. آیا دانشجو باید محضر استاد را دفتر یک کارمند دانشگاه برای کسب علم بشمارد؟ یا باید با چشم باز استاد شایسته را بشناسد و همراه او تا روز پرواز خودش طی طریق کند و در این مسیر سهمش را به نظام معرفتی استاد بپردازد؟ فقط طی مقدمات و کار گل است که هم ساقۀ نهال دانشجو را محکم و استوار می&zwnj;کند و هم به او صلاحیت می&zwnj;دهد که استاد خود را منصفانه نقد کند و در کار پیشرفت علم مشارکت ورزد. انس با استاد به او امکان می&zwnj;دهد که به وقت صلاحیت، استاد و افکار و آثار او را دقیق&zwnj;تر و عمیق&zwnj;تر نقد کند و در عین حال، اثبات خود را در نفی استاد نبیند. چنین سابقۀ انسی مانع از آن می&zwnj;شود که نقد به خودمداری و بی&zwnj;انصافی آلوده شود.</p>
<p>وضع شگفت&zwnj;آور کنونی در نسبتِ میان دانشجویان با استادان دستۀ سوم این است که دانشجو در بهره بردن از استاد به شیوۀ قدیم عمل می&zwnj;کند و از استاد چنان توقعی دارد؛ اما در رفتار با استاد، خود را مقید به کار گل نمی&zwnj;شمرد و این فرصت آموختن را از خود دریغ می&zwnj;کند. آیا وقت آن نرسیده است که دانشجویان مطالعات معماری ایران، که با کار گل برای استادان طراحی معماری در آتلیه&zwnj;های حرفه&zwnj;ای کاملاً آشنایند، از خود بپرسند که کار گل در محضر استاد تاریخ و تئوری معماری چیست و چگونه است؛ و چه راه&zwnj;هایی باعث تداوم رسم شاگردپروری در دانشگاه&zwnj;ها می&zwnj;شود؟</p>