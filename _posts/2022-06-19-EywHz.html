--- 
title: "درنگی بر رابطۀ معماری و میراث فرهنگی؛ به بهانۀ گفته‌های عضوی از اعضای شورای شهر تهران*" 
authors: r.mojtahedzadeh 
types: blog 
featured: false
slug: EywHz 
--- 
<p dir="RTL"><span lang="FA">در روزهای اخیر جملاتی به این مضمون از یکی از اعضای شورای شهر تهران در رسانه&zwnj;ها نقل شد که &laquo;ساخت&zwnj;وساز در اطراف حریم میراثی بلامانع است و اگر میراث می&zwnj;خواهد محدودیتی برای مردم ایجاد کند، خودش باید هزینه&zwnj;اش را بدهد!&raquo; البته ایشان در ادامۀ صحبت خود اماکن مقدس را از این موضوع مستئنی ساختند. سوای آنکه یک عضو شورای شهر صلاحیت دارد دربارۀ موضوعی که ضوابط قانونی و لازم&zwnj;الاجرای مصوب دررابطه با آن وجود دارد چنین سخن بگوید، اصل اظهارنظر ایشان از تقابلی حکایت می&zwnj;کند که در جای خود قابل تأمل است و آن تقابل میان میراث فرهنگی، به&zwnj;مثابۀ یکی از شناسه&zwnj;های هویت ملی، و معماری، به&zwnj;مثابۀ ساخت&zwnj;وساز، است. لذا در این نوشتار کوتاه قصد دارم تا از کمی نزدیک&zwnj;تر به ارتباط معماری و میراث فرهنگی بپردازم.</span></p>
<p dir="RTL"><span lang="FA">امروزه معماری را اغلب به عنوان یکی از رشته&zwnj;های چهارگانۀ نظام مهندسی ساختمان (در کنار مهندسی عمران، برق و مکانیک) می&zwnj;شناسند. در این نگاه معماری ذیل ساختمان&zwnj;سازی و یکی از مراحل چهارگانۀ آن است. اما در یک تعریف اولیه، و در عین حال پایه، معماری &laquo;شیوۀ ساماندهی فضا توسط انسان&raquo; است. در این معنا ساختمان یکی از انواعِ شیوه&zwnj;های ساماندهی فضا و درواقع یکی از انواعِ معماری است. براین اساس معماری مقوله&zwnj;ای فراتر از ساختمان&zwnj;سازی و یکی از شئون زیستن انسان بر روی زمین است، از همین روست که در معماری، تاریخ اهمیت ویژه&zwnj;ای می&zwnj;یابد. تاریخ معماری، بر خلاف تاریخ سایر رشته&zwnj;های صنعت ساختمان، صرفاً نمایش سیر تکامل دانش بشر در این حوزه نیست، بلکه حاصل انباشت تجارب زیستۀ انسان در رابطه با فضاست؛ تجاربی که در ذهنیت فردی و خاطرۀ جمعی خودآگاه یا ناخودآگاه مردان و زنان هر سرزمین باقی می&zwnj;ماند و از نسلی به نسل دیگر انتقال می&zwnj;یابد. از این منظر معماری یکی از دستاوردهای زندگی جمعی مردمان یک سرزمین و درواقع جزئی از پدیده&zwnj;ای است که عموماً تحت عنوان &laquo;فرهنگ&raquo; می&zwnj;شناسیم. از این رو معماری اساساً پدیده&zwnj;ای فرهنگی است و این نکته&zwnj;ای بسیار مهم، و در عین حال مغفول، در مواجهه با معماری است. وقتی می&zwnj;گوییم معماری پدیده&zwnj;ای اساساً فرهنگی است، به این معناست که نه تنها آن دسته از آثار معماری که میراث فرهنگی می&zwnj;خوانیم نمایندۀ فرهنگ یک جامعه&zwnj;اند، بلکه کلیت معماری یک سرزمین، اعم از اصول و آداب و قواعد تا شیوه&zwnj;ها و آثار و شواهد، نمود و نمایندۀ فرهنگ یک جامعه و دارای کارکرد فرهنگی است.</span></p>
<p dir="RTL"><span lang="AR-SA">مهم&zwnj;ترین کارکرد معماری، به&zwnj;مثابۀ پدیده&zwnj;ای فرهنگی، همانا ساماندهی ارتباط انسان با فضاست. معماری این ساماندهی را در امتدادی فضا-زمانی انجام می&zwnj;دهد، حال اگر این امتداد فضا-زمانی به فراموشی سپرده یا به هر شکلی دچار وقفه و گسیختگی گردد، ارتباط انسان و فضا دستخوش تغییر و گسست می&zwnj;گردد و با تکرار مکرر تغییر و گسست در شیوۀ ارتباط انسان و فضا در یک سرزمین، کم&zwnj;کم مردمان آن سرزمین ارتباط خود را با شیوۀ راستین زیست در آنجا از دست می&zwnj;دهند. در این حالت، آنگونه که برخی فلاسفۀ پدیدارشناس از جمله هایدگر فیلسوف آلمانی در رسالۀ مشهور خود &laquo;ساختن، سکنی&zwnj;گزیدن، اندیشیدن&raquo; به آن پرداخته&zwnj;اند، انسان دچار نوعی سرگشتگی در زیست&zwnj;جهان خود می&zwnj;شود. چنین انسانی حتی اگر زمینی برای ساختن و خانه&zwnj;ای برای زیستن داشته باشد باز هم &laquo;بی&zwnj;خانمان&raquo; است، زیرا توانایی ارتباط با سرزمین و مکان زیست (زیست&zwnj;جهان) خود را از دست داده است. این حالت (بی&zwnj;خانمانی) سرانجامِ گریزناپذیر مسیری است که رویگردانی از معماری به&zwnj;مثابۀ فرهنگ و به عنوان ماحصل تجربۀ زیسته در یک سرزمین به دنبال دارد؛ اما ناگهانی اتفاق نمی&zwnj;افتد و به&zwnj;تدریج رخ می&zwnj;دهد. مثلاً ممکن است ابتدا &laquo;شلختگی&raquo;ها و بی&zwnj;ملاحظگی&zwnj;هایی در شیوه&zwnj;ها و الگوهای ساخت&zwnj;وساز روی دهد، بعد این شلختگی&zwnj;ها فراتر رود و به &laquo;پریشانی&raquo; و بی&zwnj;نظمی برسد و سرانجام می&zwnj;تواند از این هم فراتر رفته و به مرحله &laquo;از خود بیگانگی&raquo; یا آنچه در ادبیات فلسفی &laquo;الیناسیون&raquo; نامیده می&zwnj;شود بینجامد. این مرحله معمولاً خطرناک&zwnj;ترین مرحله و نقطۀ عطفی در فرایند از دست رفتن و مرگ فرهنگ معماریانه در یک سرزمین است و گذر از آن می&zwnj;تواند به گشودن مسیری بی&zwnj;بازگشت بینجامد. به نظر می&zwnj;رسد در ایران امروز، شوربختانه، ما با نشانه&zwnj;های چنین فرایندی مواجهیم، از شلختگی و پریشانی منظر شهرهای&zwnj;مان تا از خود بیگانگی نهفته در نحوۀ مواجه با طبیعت سرزمین&zwnj;مان، که به بحران&zwnj;های مختلف زیست محیطی انجامیده، همگی نشانه&zwnj;هایی است که باید ما را هوشیار دارد تا پیش از آنکه دیر شود، فرمان را بگردانیم و با تأمل و تدبیر بیشتری با معماری، به&zwnj;مثابه شیوۀ ساماندهی فضای زیست انسان، مواجه شویم و اتفاقاً در همین نقطه است که میراث فرهنگی اهمیتی به&zwnj;سزا می&zwnj;یابد.</span></p>
<p dir="RTL"><span lang="FA">اگر از این منظر با میراث فرهنگی مواجه شویم، این میراث، به مثابۀ گنجینۀ فرهنگ سکونتی ایران زمین، نه تنها محدودیتی برای مردمان نیست که خود منشأ مصونیت ایشان از آفاتی است که &laquo;بی&zwnj;خانمانی&raquo; می&zwnj;تواند به همراه داشته باشد. آفاتی که یکی از مهم&zwnj;ترین آنها در ایران معاصر کالایی شدن خانه و تهی شدن آن از &laquo;مفهوم سکونت&raquo; است؛ مفهومی که جانمایۀ مقوله خانه و مسکن در تمام طول تاریخ بوده است. اساساً تمام آنچه که امروزه به عنوان محدودیت&zwnj;های میراثی از آن یاد می&zwnj;شود و در کلام عضو شورای شهر تهران، که در ابتدای این گفتار به آن اشاره کردیم نیز به خوبی مشهود است، محدودیت برای همین جنبه کالایی مسکن است. یعنی حریم میراثی مانع می&zwnj;شود که ما در یک زمین محدود با خرید تراکم مازاد -که خود از فرانکشتاین&zwnj;های شهرسازی ماست و فاجعۀ متروپل در هفته&zwnj;های اخیر یکی از نتایج خرد آن به شمار می&zwnj;رود- هرچه و هرچقدر می&zwnj;خواهیم بسازیم و بفروشیم!</span></p>
<p dir="RTL"><span lang="FA">کسانی که چنین می&zwnj;اندیشند از این مهم که معماری و مسکن، در درجۀ اول، کالایی برای خرید و فروش نیست، چشم می&zwnj;پوشند. اگر معماری را، آنگونه که پیشتر شرح داده شد، پدیده&zwnj;ای اساساً فرهنگی، و نه کالایی واسطه&zwnj;ای، تلقی کنیم، آنگاه حقوق مترتب بر معماری نیز از جنس حقوق فرهنگی و عمومی و مقدم بر حقوق فردی افراد است. جالب است که آن عضو شورای شهر تهران چنین حقی را برای اماکن مقدس قائل است، اما عامدانه یا غافلانه از تعمیم این حق به میراث فرهنگی چشم می&zwnj;پوشد. حال آنکه پدیدۀ مرغوبیت سکونت در مکانی خاص ناشی از تاریخی است که بر آن مکان گذشته و ارزش افزودۀ این سکونت، آنگونه که استاد برجستۀ تاریخ معماری ایران جناب دکتر قیومی بیدهندی در یادداشت درخشانی با عنوان &laquo;رانت تاریخ و میراث فرهنگی&raquo; شرح داده&zwnj;اند، در حوزۀ میراث فرهنگی و متعلق به همۀ مردمان یک سرزمین و نه صرفاً کسانی است که امروزه، به هر روی، مالک آن مکان به شمار می&zwnj;روند. از این رو حریم یک بنای میراثی نه تنها محدودیتی برای حقوق افراد ایجاد نمی&zwnj;کند، بلکه حقوق آحاد جامعه و نسل&zwnj;های آینده را در پاسداشت و انتقال فرهنگ اصیل و کارآمد سکونت در یک سرزمین محفوظ می&zwnj;دارد و و وضع چنین حدودی، در راستای حفاظت از منافع عمومی جامعه، را هر عقل سلیمی خواهد پذیرفت.</span></p>
<p dir="RTL"><span lang="FA">* این یادداشت همزمان با وبگاه آسمانه در روزنامه اعتماد (مورخ ۲۹/۰۳/۱۴۰۱) انتشار یافته است.</span></p>
<p dir="RTL">&nbsp;</p>
<p dir="RTL"><span dir="LTR" lang="EN-GB">&nbsp;</span></p>