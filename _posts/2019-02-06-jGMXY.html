--- 
title: "آنچه فراموش کرده‌ایم و آنچه غمگین‌مان می‌کند..." 
authors: tavalaeian 
types: blog 
featured: false
slug: jGMXY 
--- 
<div>
<div>
<p>در چند ماه گذشته خبرهای زیادی درباره تخریب و بی&zwnj;توجهی به بناها و آثار معماری در شبکه&zwnj;های اجتماعی دست به دست شده&zwnj; و درباره&zwnj;اش تحلیل&zwnj;ها و نقدهای زیادی نوشته&zwnj;شده&zwnj;است. قبل از اینکه نوشتن این مطلب را شروع کنم، تصمیم داشتم به موضوع دیگری بپردازم چون به نظرم می&zwnj;آمد که حرف&zwnj;های من چیز زیادی به گفته&zwnj;های پیشین اضافه نخواهد کرد. اما فکر کردم شاید یکی از راه&zwnj;های مقابله با این وضعیت همین گفتن دوباره و چندباره به زبان&zwnj;ها و بیان&zwnj;های مختلف باشد. نگفتن به نوعی نشانه آن است که ما دست&zwnj;ها را به نشانه تسلیم بالا برده&zwnj;ایم و پذیرفته&zwnj;ایم که &laquo;همین است که هست&raquo;، اما گفتن و نوشتن نشان می&zwnj;دهد که امیدی هرچند اندک برایمان باقی مانده&zwnj;است. به نظرم فعلا چاره&zwnj;ای جز تکرار مکررات نداریم تا شاید در این بازگفتن&zwnj;ها چاره&zwnj;ای بیابیم. این نوشته تاملی در دو مفهوم &laquo;نسیان&raquo; و &laquo;حزن&raquo; و نسبت&zwnj;شان با هم و با وضعیت فعلی معماری و شهرهای ماست و امیدوارم بتواند در ادامه آنچه قبلا گفته شده و آنچه بعد نوشته می&zwnj;شود، راهی به سمت بهبود اوضاع باز کند.</p>
<p><strong>نسیان:</strong></p>
<p>در تعریف واژه &laquo;نسیان&raquo; آمده&zwnj; که از ماده &laquo;نسی&raquo; و در لغت به معنای از یاد بردن و فراموش کردن چیزی است که قبلا در ذهن بوده&zwnj;است[۱]. به نظرم این &laquo;چیزی&raquo; که قبلا در ذهن بوده و فراموشش کرده&zwnj;ایم، هم می&zwnj;تواند مربوط به ساده&zwnj;ترین عادات و رفتارهای زندگی روزمره و گذشته فردی باشد و هم فراتر از آن مربوط به ذهنیت و تعریفی از مسائل مختلف که در ناخودآگاه و پیشینه فرهنگی ما وجود داشته، به ما هم منتقل شده&zwnj;است ولی به هر دلیلی آن را فراموش کرده&zwnj;ایم. ما به گواه مصادیق باقی مانده از آثار هنری، معماری، میراث ملموس و ناملموس کشورمان، برای واژه&zwnj;هایی چون &laquo;زیبایی&raquo;، &laquo;نظم&raquo;، &laquo;کارآیی&raquo;، &laquo;تناسب&raquo; و مانند این&zwnj;ها تعریف داشته&zwnj;ایم و گذشتگانمان این تعریف را تا حد امکان در ساخت بناها و محیط زندگیشان به کار بسته&zwnj;اند. نمی&zwnj;خواهم ادعا کنم آنچه در گذشته ساخته شده تمام و کمال و عاری از اشکال است. می&zwnj;خواهم بگویم که آنها دست کم تلاششان را برای تعریف کردن مسائل و بکار بستن آن در ساخت محیط زندگیشان کرده&zwnj;اند و این تعریف&zwnj;ها را می&zwnj;توان از آنچه باقی گذاشته&zwnj;اند، بازخوانی کرد. در این نوشته قصد قضاوت تعریف&zwnj;ها را ندارم، نمی&zwnj;خواهم بگویم خوب یا بد بوده&zwnj;است. حرفم بر سر وجود داشتن &laquo;تعریف&raquo; و &laquo;معیاری&raquo; برای ساختن است، آنچه در آثار گذشته دیده می&zwnj;شود و در آثار امروز نه. ما بی&zwnj;واهمه خراب می&zwnj;کنیم و بی&zwnj;واهمه&zwnj;تر می&zwnj;سازیم. برای این تخریب و ساختن&zwnj;ها چه &laquo;تعریف&raquo; و &laquo;معیاری&raquo; داریم؟ آیا آیندگان می&zwnj;توانند &laquo;تعاریف&raquo; ما را از آثاری که برجای می&zwnj;گذاریم، بازخوانی کنند و دست کم بگویند &laquo;این آثار در زمینه خودش و با توجه به معیارهای آن زمان قابل درک است&raquo; یا صرفا خواهند نوشت &laquo;ترکیبی بی&zwnj;نظم، زشت و بی&zwnj;کیفیت، که هیچ منطق و تعریفی پشت آن دیده نمی&zwnj;شود&raquo;؟</p>
<p>گریزان از سنت و بی&zwnj;توجه به مبانی و زمینه&zwnj;های مدرنیته، یکی را رانده و از دیگری مانده، ما تعاریف را فراموش کرده&zwnj;ایم. نسیان دامن حافظه و سلیقه جمعی&zwnj;مان را گرفته&zwnj;است. نمی&zwnj;دانیم چه می&zwnj;خواهیم و چرا می&zwnj;خواهیم. اگر می&zwnj;دانستیم، حال و روز بناها و شهرهایمان این نبود. اگر می&zwnj;دانستیم هر روز خبر تخریب بنایی در گوشه&zwnj;ای از کشور، آن هم بدون دلیلی قانع کننده در شبکه&zwnj;های مجازی دست به دست نمی&zwnj;شد. اگر می&zwnj;دانستیم طراحی&zwnj;های امروزمان ترکیبی عجیب و غریب از شرق و غرب، داخل و خارج نبود. بناهایی را که گذر یک قرن یا بیشتر از آن را تاب آورده، و اگر کمی به آن برسیم بیشتر را هم تاب می&zwnj;آورد، خراب نمی&zwnj;کردیم. قدیمی&zwnj;ها که بماند دست کم به ساختمان&zwnj;های چهل یا پنجاه سال ساخت رحم می&zwnj;کردیم. حتی اگر دلمان به حال بنا هم نمی&zwnj;سوخت کمی به اثرات سوء تخریبش فکر می&zwnj;کردیم، به نخاله&zwnj;ای که تولید می&zwnj;کند، محیط زیستی که آلوده می&zwnj;شود، هزینه&zwnj;ای که در بر دارد و یا اثر سوئی که بر سیمای شهر می&zwnj;گذارد. به خودمان رحم می&zwnj;کردیم که هر روز باید در گوشه&zwnj;ای از شهر با صدای بولدزرها از خواب بیدار شویم، گرد و غبار ناشی از تخریب ساختمان&zwnj;ها را تنفس کنیم و در نهایت هم در محیطی زندگی کنیم و چیزی را به عنوان سیمای شهر ببینیم که با هر تعریفی ناکوک، زشت و بی&zwnj;کیفیت است.</p>
<p><strong>حزن:</strong></p>
<p>در دوره نوجوانی وقتی رمان امینه[۲] را می&zwnj;خواندم، توجه&zwnj;ام به گذشته تاریخی زادگاهم جلب شد. کتاب، اصفهان دوره صفویه را وصف می&zwnj;کرد و من برای اولین بار بعد از خواندن آن نوشته&zwnj;ها سعی کردم اصفهان آن روزها را در ذهنم بازسازی کنم. چهلستونی که برای سوگلی حرم شاه سلطان حسین آماده می&zwnj;شد و قرار بود سکوی پرتاب او باشد، نقش&zwnj;جهانی که مقر فرماندهی حکومت بود و مدارسی که عالمان و فیلسوفان بزرگ در آنها درس می&zwnj;گفتند. بعدها بیشتر هم از اصفهان خواندم و دانستم که گذشته&zwnj;ای غنی&zwnj;تر هم داشته، پایتخت سلجوقیان بوده&zwnj;است و خیام و نظام&zwnj;الملکی هم در آن روزگار گذرانده&zwnj;اند. به دنبال ردپای آنها هم رفتم. آنچه پیدا کردم چند سنگ قبر قدیمی منسوب به خواجه نظام&zwnj;الملک و ملکشاه و ترکان خاتون بود در بنایی که به یک خانه کوچک و تک ایوانی قاجاری شباهت می&zwnj;برد و در توضیحش نوشته بودند: &laquo;اینجا بخشی از دستگاه صدارت نظام&zwnj;الملک بوده&zwnj;است&raquo;. هرچه بیشتر گشتم، کمتر یافتم. برایم هم&zwnj;زمان عجیب و ناراحت&zwnj;کننده بود که چرا هیچ ردی از آن تاریخی که همه حرفش را می&zwnj;زنند در سیما و وضعیت کنونی شهر دیده نمی&zwnj;شود. وقتی این موضوع را با اطرافیان و دوستانم در میان گذاشتم فهمیدم این حس کم و بیش بین همۀ ما مشترک است. ما از دیدن بناهای تک افتاده در شهر و وضعیت آشفته آنها ناراحت می&zwnj;شویم و نمی&zwnj;توانیم نسبتی میان حال و گذشته&zwnj;اش برقرار کنیم. چرا این نسبت را پیدا نمی&zwnj;کنیم؟ چرا غمگین می&zwnj;شویم؟ و چرا بیشتر ما، با وجود تفاوت&zwnj;ها نگرش&zwnj;هایمان، فکر می&zwnj;کنیم آنچه در اطرافمان می&zwnj;بینیم یک اشکالی دارد؟ جواب این سوال&zwnj;ها را پس از مدتی در کتاب &laquo;استانبول؛ خاطرات و شهر&raquo;[۳] نوشته اورحان پاموک پیدا کردم.</p>
<p>پاموک در این کتاب یک فصل کامل را به &laquo;حزن &ndash; مالیخولیا &ndash; اندوه&raquo; اختصاص داده&zwnj;&zwnj;است. تا قبل از خواندن آن واژه حزن برایم معادل اندوه و غم بود و عمقی بیشتر از این نداشت. بعد از خواندن کتاب و فصلی که به شرح این واژه و نسبتش با شهر اختصاص داده، فهمیدم که &laquo;حزن&raquo; می&zwnj;تواند ابعادی وسیع&zwnj;تر داشته&zwnj;باشد: برای بیان احساس ضایعۀ عمیق روحی به کار رود، در سنت به یک مفهوم و در تصوف به مفهومی دیگر باشد[۴] و از آن برای بیان روحیه و حال و هوای مسلط بر شهری استفاده کرد. حزنی که پاموک از آن حرف می&zwnj;زند یک حالت روانی است که تمام جنبه&zwnj;ها و مسائل شهر را دربرمی&zwnj;گیرد، موسیقی و شعر آن، اجزایش، مناظر شهر و هرآنچه که به آن مربوط می&zwnj;شود. پاموک معتقد است این حزن به نوعی ریشه در &laquo;نسیان&raquo; و &laquo;فراموشی&raquo; دارد. شهر گذشته&zwnj;اش را فراموش کرده&zwnj;، به دلایلی نسبت به آن بی&zwnj;توجه شده&zwnj; در نتیجه تهی دست و پریشان است. بقایای فرهنگ و تمدن گذشته که در هر گوشه از شهر دیده می&zwnj;شود، آن&zwnj;قدر مورد بی&zwnj;توجهی قرار گرفته و در محاصرۀ ساختمان&zwnj;های زشت و بدقواره بتونی درآمده که قلب هرکسی را که که در جوارشان زندگی می&zwnj;کند، به درد می&zwnj;آورد. به گفته پاموک این بناها به بقایای امپراتوری&zwnj;های بزرگ که در شهرهای غربی به چشم می&zwnj;خورد و به عنوان موزه&zwnj;های تاریخ حفظ شده&zwnj;اند و با غرور و مباهات نشان داده می&zwnj;شود، شباهتی ندارد. شاید این پاره&zwnj;پاره&zwnj;های باقی مانده از گذشته، برای سیاحان و سفرنامه نویسان جالب باشد اما برای تصور گذشته کافی نیست و برای اهالی شهر حزن و اندوه به همراه می&zwnj;آورد چون نسبتی با روزگار فعلی&zwnj;شان ندارد. شهرهای کنونی نمی&zwnj;تواند خواب بالندگی، ثروت، قدرت و فرهنگ گذشته را ببیند و به آن مباهات کند، از همین رو حزن&zwnj;زده و غمگین است و این حس را به مخاطبان و شهروندانش نیز منتقل می&zwnj;کند.[۵]</p>
<p><strong>حزن و نسیان:</strong></p>
<p>شاید &laquo;نسیان&raquo; و فراموشی که در مواجهه با شهر و محیط زندگی&zwnj;مان در پیش گرفته&zwnj;ایم، یک راه میان&zwnj;بر برای رهایی از &laquo;حزن&raquo; و &laquo;اندوهی&raquo; باشد که بر ما چیره شده&zwnj;است. ناآگاهی و فراموشی، تاریخ را برای ما تبدیل به یک واژه بی&zwnj;معنی کرده&zwnj;است. طوری با آثار تاریخی تا می&zwnj;کنیم که انگار بناهای امروزی&zwnj;اند. مرمت&zwnj;های غیراصولی، تخریب و نشاندن ساختمان&zwnj;های بی&zwnj;کیفیت به جای آنهایی که هنوز قابل استفاده&zwnj;اند هم احتمالا راهی برای از یاد بردن حزن است. اما باید این را هم در نظر داشته&zwnj;باشیم که بی&zwnj;اعتنایی و تخریب، نمی&zwnj;تواند حزن را برای همیشه از یادها ببرد، بلکه سرانجام احساس بیهودگی و فلاکت را نیز بر آن می&zwnj;افزاید و زمینه را برای انواع شکست&zwnj;ها و فقرهای تازه آماده می&zwnj;کند. تلاش برای فراموش کردن و قدم برداشتن به سوی آینده بدون آنکه حواسمان به آنچه پشت سر گذاشته&zwnj;ایم باشد، به رفتار عاشقی می&zwnj;ماند که آخرین لباس&zwnj;ها و متعلقات معشوق از دست رفته را دور می&zwnj;ریزد اما نمی&zwnj;تواند خلا عاطفی ناشی از نبودن او را پر کند. تاثیر فراموشی بر فرهنگ&zwnj;ها، فروکاهنده و بازدارنده است. بنابراین شاید در نهایت ما برای رهایی از حزنی که دامن محیط و شهرهایمان را گرفته چاره&zwnj;ای جز این نداشته&zwnj;باشیم که بر نسیان غلبه کنیم. تعاریف و هرآنچه که از گذشته برایمان باقی مانده را به یاد آوریم و با فهم درست آن به سوی آینده گام برداریم.</p>
</div>
</div>
<div>[۱]. العین، ج ۷، ص ۳۰۴</div>
<div>
<p>[۲]. بهنود، مسعود؛ امینه، تهران: نشر علم، ۱۳۷۷</p>
</div>
<div>
<p>[۳]. پاموک، اورحان؛ &laquo;استانبول؛ خاطرات و شهر&raquo;، ترجمه شهلا طهماسبی: تهران، نیلوفر، ۱۳۸۹</p>
</div>
<div>
<p>[۴]. پاموک، ۱۳۸۹، ص ۱۲۷</p>
</div>
<div>
<p>[۵]. برداشت آزاد از صفحه ۱۴۱ کتاب &laquo;استانبول؛ خاطرات و شهر&raquo;</p>
</div>