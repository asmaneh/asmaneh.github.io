---
title: "عادت جدید پادشاه"
authors: tohidi
types: blog
featured: false
featureImg: "/assets/img/posts/5639.jpg"
slug: 563q 
gallery:
- image_path: "/assets/img/posts/5639.jpg"
  title: "عادت جدید پادشاه"

---
<p>مظفرالدین&zwnj;شاه بار دومی که عزم فرنگ کرده بود، از رشت رد شد. در سفرنامه&zwnj;اش وقتی به رشت می&zwnj;رسد می&zwnj;گوید &laquo;از سمت مشرق شهر وارد شدیم، دور زدیم از خیابان ناصری و آمدیم&raquo;. دقیقاً همان کاری که پدرش ناصرالدین&zwnj;شاه هم به هنگام ورود به رشت می&zwnj;کرد: &laquo;دور می&zwnj;زد&raquo;. شاه قاجار که از سمت قزوین می&zwnj;آمد، از پل عراق در جنوب شرقی شهر وارد می&zwnj;شد و باید به دارالحکومه در شمال شهر می&zwnj;رفت. با این اوصاف منطقی&zwnj;تر بود از مسیری برود که با کمی تسامح منطبق بر یک خط قطری است که جنوب شرقی را به شمال میانی وصل می&zwnj;کند؛ مسیری که در رشت قاجاری می&zwnj;شد گذرگاه&zwnj;های مستقر در محلات خمیران زاهدان و بازار. ولی شاه قاجار به جای طی کردن آن خط قطری که وتر یک مثلث فرضی است، از مسیری می&zwnj;رفت که منطبق بر دو ضلع قائمۀ مثلث است؛ یعنی جادۀ ناصریه و محلۀ کیاب.</p>
<p>ناصرالدین&zwnj;شاه نیز در روزنامۀ خاطرات سفرش به گیلان، با دقت بیشتری نسبت به پسرش نوشته &laquo;از توی شهر نرفته، از کنار شهر افتادیم به راه ناصریه، راه باریکی بود&raquo; و بعد در ادامۀ راه وقتی می&zwnj;گوید &laquo;از طرف مغرب شهر می&zwnj;رفتیم. بعد رو به مشرق کرده داخل شهر شدیم&raquo; حرف خودش را هم دقیق&zwnj;تر می&zwnj;کند. برای آن همه مسافر از راه رسیده این همه راه اضافه چه علتی می&zwnj;توانست داشته باشد؟ حال آنکه ناصرالدین&zwnj;شاه می&zwnj;گوید راه ناصریه راه باریکی بود و احتمالاً ظرفیت مسیر انتخابی برای عبور جمعیت ملازمان شاه چندان تعیین&zwnj;کننده نبوده است.</p>
<p>چه نقشۀ سال ۱۲۸۷ق ذوالفقارخان مهندس را نگاه کنیم و چه در توصیف&zwnj;های دو شاه قاجار در سفرنامه&zwnj;هایشان دقیق شویم، مشخص می&zwnj;شود که راه ناصریه و محلۀ کیاب مسیری خوش&zwnj;منظر و مسرت&zwnj;بخش برای مقام همایونی بوده&zwnj;اند. کسی که از این مسیر از میان شلتوک&zwnj;زارها می&zwnj;گذشت، عمارت ناصریه و باغ اطرافش، عمارت باغ صفا و باغ محتشم&zwnj;الملک و عمارت کلاه&zwnj;فرنگی&zwnj;اش را از دور می&zwnj;دید. یا به قول مظفرالدین&zwnj;شاه از راهی می&zwnj;گذشت که اطرافش &laquo;به عین اطراف شهرهای فرنگستان&raquo; بود. در ادامۀ مسیر محلۀ کیاب هم جزو محلات اعیان&zwnj;نشین شهر بود. ویژگی&zwnj;ای که دو محلۀ خمیران زاهدان و بازار نداشتند. ناصرالدین&zwnj;شاه با عبور از محلۀ کیاب &laquo;خانه&zwnj;های خوب&raquo; را می&zwnj;دید و از &laquo;کوچه&zwnj;های خوب&raquo; عبور می&zwnj;کرد. مظفرالدین&zwnj;شاه نیز &laquo;شهری قشنگ با بام&zwnj;های همه سفالی&raquo; را تماشا می&zwnj;کرد و با گذر از &laquo;سبزه&zwnj;میدانی خوب&raquo; به سمت دارالحکومه می&zwnj;رفت.</p>
<p>آیا واقعاً شاه قاجار نیمی از محیط شهر را دور میزد تا از مواجهه با محلات نه چندان دلپذیر شهر بگریزد؟ مشابه این گریز را در رخدادهای مشابه در دورۀ پهلوی هم می&zwnj;توان دید. نخستین اقدام رضاشاه در رشت ساختن خیابانی تقریباً منطبق بر همان خط قطری بود که شاه قاجار از آن عبور نمی&zwnj;کرد. برای ساخت این خیابان خانه&zwnj;ها را خراب کردند و محلات را بریدند و ساختمان&zwnj;های زیبا ساختند. به تعبیری آن منظرۀ مسرت بخشی را که شاه قاجار برای پیدا کردنش به راه دراز می&zwnj;رفت، شاه پهلوی دستور داد بسازند. اگر هم چندان موفقیت آمیز نبود، لااقل به وقت عبور یک مرکب همایونی با آراستن پنهانش می&zwnj;کردند. چنانکه ابراهیم فخرایی در شماره&zwnj;ای از نشریۀ فروغ از آب و جاروی خیابان پهلوی و جدیت کارگران در سنگفرش کردن آن به هنگام ورود پادشاه افغانستان خبر داده و نوشته: &laquo;ای کاش هر روز شاهی به این مملکت ورود کند&raquo;.</p>
<p>وقتی که رضاشاه برای رفتن به کاخ میان&zwnj;پشته در انزلی از رشت می&zwnj;گذشت، دانش&zwnj;آموزان از مدرسه&zwnj;ها و مردم از محلات به پیاده روهای خیابان پهلوی می&zwnj;رفتند تا اتومبیلش را تماشا کنند که در خیابان پهلوی رو به شمال می&zwnj;راند تا برای صرف ناهار در خانۀ سردار معتمد توقف کند. شاه پهلوی تماشاچی داشت. مثل شاه قاجار که وقت ورودش به شهر مردم از بالکن&zwnj;ها تماشایش می&zwnj;کردند یا تجار ایرانی با شال، تجار ارمنی با نان و نمک و یهودیان با تورات به استقبالش می&zwnj;آمدند. اما فرقش اینجا بود که استقبال از شاه قاجاری در همان ابتدای شهر پایان می&zwnj;یافت، در راه ناصریه مرکب همایونی جز درختان و شلتوک&zwnj;زارها تماشاچی&zwnj;ای نداشت و تماشا کردنش در داخل شهر به تعدادی زن ارمنی در بالکن خانه&zwnj;های محلۀ کیاب محدود می&zwnj;شد؛ اما رضاشاه را در سرتاسر خیابان پهلوی تماشا می&zwnj;کردند. گویی ناصرالدین&zwnj;شاه و فرزندش با چرخیدن به دور شهر هم از نظر کردن به محلات رعیت&zwnj;نشین و هم از منظر رعیت شدن اجتناب می&zwnj;کردند، اما رضاشاه خیابانی ساخته بود که از قلب محلات می&zwnj;گذشت و مردم را به تماشا دعوت می&zwnj;کرد.</p>
<p>*در این نوشته از منابع زیر استفاده شده:</p>
<p>حسینی فراهانی، میرزا محمدحسین. <em>سفرنامۀ میرزا محمدحسین حسینی فراهانی</em>. به تصحیح مسعود گلزاری. تهران: اطلاعات، ۱۳۶۲.</p>
<p>سمیعی گیلانی، احمد. گفتگوی شخصی با نگارنده. ۱۳ آبان ۱۳۹۶.</p>
<p>فخرایی، ابراهیم. نشریۀ فروغ: دورۀ کامل ۱۳۰۶-۱۳۰۷. رشت: فرهنگ ایلیا، ۱۳۹۱.</p>
<p>&nbsp;مظفرالدین&zwnj;شاه قاجار. <em>دومین سفرنامۀ مظفرالدین&zwnj;شاه به فرنگ</em>. به تحریر فخرالملک. تهران: کاوش، ۱۳۶۲.</p>
<p>ناصرالدین&zwnj;شاه قاجار. <em>روزنامۀ سفر گیلان</em>. به تصحیح دکتر منوچهر ستوده. تهران: مؤسسه فرهنگی جهانگیری. ۱۳۶۷.</p>
