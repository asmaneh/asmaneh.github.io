--- 
title: "تأملی بر مقدمۀ  تاریخنگاری معماری ایرانی" 
authors: fathi 
types: blog 
featured: false
slug: BP2u 
--- 
<div>
<div>
<p>پرسش از تاریخنگاری معماری و هنر ایران و مسیری که این حوزه پژوهشی پیموده و افق&zwnj;های تازه&zwnj;ای که پیش روی محققان این حوزه است موضوعی قابل تأمل و بحث برانگیز است. کتاب تازه&zwnj;ای که در سال ۲۰۱۶ میلادی با عنوان The Historiography of Persian Architecture &nbsp;منتشر شده به این موضوع پرداخته و به نکاتی اشاره می کند که می تواند بابی باشد برای گشودن بحث و گفتگو در این حوزه. کتاب تاریخنگاری معماری ایرانی شامل مجموعه مقالاتی است در هفت فصل از محققانی در انی حوزه که توسط محمد قاری پور تصحیح شده و مقدمه ای بر آن نگاشته شده است. در حالی که هر مقاله موضوعی جداگانه را در باب تاریخنگاری معماری ایران بررسی می کند مقدمه کتاب تفسیر قابل توجهی است &nbsp;از تحولاتی که در زمینه تاریخنگاری معماری ایرانی صورت گرفته و سمت و سویی که این حوزه پژوهشی بدان متمایل شده است. گرچه شاید نکاتی که در این مقدمه آمده است برای بسیاری از دوستانی که در رشته مطالعات معماری ایران در دانشگاه شهید بهشتی تحصیل کرده&zwnj;اند بدیهی به نظر برسد، اما در نگاه بنده این مقدمه بدان جهت دارای اهمیت است که به تحولات تاریخنگاری معماری ایران&nbsp; در خارج از مرزهای ایران و در موسسات علمی و دانشگاهی غرب تمرکز دارد.</p>
<p>&nbsp;قاری&zwnj;پور معتقد است که دریچه&zwnj;های تازه ای برای تحقیق و پژوهش در حوزۀ تاریخنگاری معماری ایران گشوده شده که دامنه مطالعات تاریخنگاری را از مستندنگاری و تحلیل صرف به سوی روشهای تفسیری سوق داده است. گذر از اتکای صرف به اطلاعات باستانشناسی، رد نظریات پوزیتیویستی، اتکا به منابع تاریخی و روشهای تحقیق کیفی در کنار تمایل محققان محلی و خارجی به فرآیند خلق اثر معماری و ساز و کار حرفه معماری بستری را برای مطالعات تفسیری و جامع نگر فراهم کرده است. او &nbsp;این تحول را به نسل جدید محققانی نسبت می دهد که به طور عمده ایرانیانی هستند برآمده از فرهنگ ایرانی و یا پژوهشگرانی مسلط به فرهنگ ایرانی که در دانشگاههای غربی تحصیل کرده&zwnj;اند. در واقع این مجموعه شامل مقالاتی از این دست محققان است که در حال تغییر دادن مسیر تاریخنگاری معماری ایران هستند.</p>
<p>&nbsp;این محقق معماری در این مقدمه بر آن است که ضرورت شکل&zwnj;گیری رویکردی جامع نگر، بینارشته&zwnj;ای و تفسیری در حوزه تاریخنگاری معماری ایران را با توجه به کاستی&zwnj;های روش&zwnj;های موجود آشکار کند. یکی از نقدهایی که، از نظر قاری&zwnj;پور، به روش&zwnj;های پیشین تاریخنگاری معماری ایران وارد است رشد و پا گرفتن تاریخنگاری معماری ایران تحت حوزه تاریخ هنر است. &nbsp;این تابعیت به جدا شدن اثر معماری از بستر معماری و شهری آن انجامیده و سبب نادیده گرفتن حرفه و عمل معماری در حوزه تاریخنگاری معماری ایران شده است. او تمرکز بر تزیینات معماری و بررسی معماری به مثابه اثر هنری (جدا شدن مفهوم و سیاق) توسط مورخان هنر را مانعی بر سر راه تحقق روشی جامع نگر می&zwnj;داند.</p>
<p>از سوی دیگر، عدم وجود رساله های معماری، چنانکه در غرب موجود است، سبب محدود شدن مطالعات معماری ایران به بخش هایی جداگانه و پراکنده در دانشگاه های غربی شده است. این محدودیت همچنین به گسست مطالعات معماری ایران از بستر جهانی آن منجر شده در حالی که سرنخ&zwnj;هایی از تعاملات چندسویه بین معماری ایران و مناطق دیگر در عرصه جهانی مشهود است. ایراد دیگری که به تاریخنگاری معماری ایران وارد است شکاف و گسستی است که بین تاریخنگاری معماری پیش از اسلام و معماری اسلامی ایران به وجود آمده است. این فاصله فهم جامع نگر تاریخ معماری را با مشکلات اساسی روبرو کرده است.</p>
<p>در نظر این نویسنده، روش بینارشته&zwnj;ای به درک و فهم جنبه های مختلف ساخت و طراحی در حوزه تاریخ معماری کمک خواهد کرد. علاوه بر مطالعه منابع نوشتاری و باستانشناسی، بررسی منابع بصری مرتبط به معماری چون نقاشی و نسخه های خطی و همچنین مطالعه منابع به زبان&zwnj;های محلی در رسیدن به روشی جامع نگر راه&zwnj;گشاست. مانع دیگر در این مسیر طبقه&zwnj;بندی سلسله مراتبی اشیای هنری و معماری است که به مونمانگرایی۱ در تاریخنگاری انجامیده است. برجسته کردن برخی آثار و شیوه&zwnj;های معماری به غفلت و نادیده گرفتن معماری بومی ایرانی منجر شده و نگاشتن روایتی جامع نگر را در این حوزه ناممکن ساخته است. قاری پور فقدان مطالعات در حوزه معماری بومی ایرانی را نیز معلولی از عدم مشارکت بین رشته&zwnj;ای در تاریخنگاری معماری ایران دانسته و به اهمیت تاریخ شفاهی به مثابه منبعی برای مطالعه تاریخ معماری بومی تأکید می کند. در نظر این نویسنده، تغییر رویکرد به تاریخ هنر و معماری ایران از موضوعی احساسی و ملی به موضوعی علمی قدم دیگری است در مسیر شکل&zwnj;گیری روایتی جامع نگر. بدون تردید، فاصله گرفتن از روایت&zwnj;های عامه پسند و رایج و توجه به موضوعات مغفول به ایجاد روایتی جامع از تاریخ معماری ایران خواهد انجامید.</p>
<p>گرچه اغلب نکات ذکر شده در این مقدمه برای محققان این حوزه در داخل ایران قابل لمس و آشکار است می توان پرسش&zwnj;هایی در باب این مطالب مطرح کرد که وجوه دیگری از تاریخنگاری معماری ایران را روشن می کند. اولین پرسش که با مطالعه این کتاب به &zwnj;ذهن بنده رسید این بود که چرا مجموعه&zwnj;ای با این عنوان به طور انحصاری به مقالاتی از محققانی در غرب اختصاص یافته است. آیا تاریخنگاری معماری ایران به عنوان یک حوزه پژوهشی را می توان بدون اعتنا به جریان&zwnj;های مطالعات معماری ایران در داخل ایران بررسی کرد؟ چرا نقش محققان داخل کشور در این بررسی کمرنگ و حتی نادیده گرفته شده است؟ به نظر من آنچه دوره مطالعات معماری ایران در دانشگاه بهشتی برای تاریخنگاری معماری ایران به ارمغان آورده و جریان جدیدی که به راه انداخته از نظر بسیاری از محققان خارج از کشور به دور مانده است و اهمیت آن در رهبری نسل جدید محققان علاقه&zwnj;مند به پژوهش&zwnj;های تفسیر محور بررسی نشده است. گرچه به صورت پراکنده تلاش&zwnj;هایی برای پیوند میان محققان داخل کشور و خارج از آن صورت گرفته است، فاصله و گسست موجود میان این گروه&zwnj;ها عامل دیگری است که مسیر تاریخنگاری معماری ایران را با اشکالاتی ساختاری و اساسی روبرو می&zwnj;کند.</p>
<p>نکته دیگر نقشی است که دانشگاه&zwnj;های غربی در شکل&zwnj;گیری و هدایت تاریخنگاری معماری ایران دارند. در جایی از این مقدمه قاری&zwnj;پور اشاره می&zwnj;کند که مسأله تأمین مالی پژوهش&zwnj;ها در این حوزه در دانشگاه&zwnj;های غرب عامل دیگری است برای محدود شدن تحقیقات به برخی دوره&zwnj;ها و موضوعات خاص. در واقع عدم حمایت مالی از پژوهشگرانی که به موضوعات مغفول علاقه&zwnj;مندند راه را برای نگارش تاریخ معماری جامع و تفسیر پدیده&zwnj;ها در این حوزه دشوار ساخته است. در حقیقت این نکته به گونه&zwnj;ای مرتبط است به سوالی که مدتی است در &zwnj;ذهن دارم. آنچه برای من جالب توجه است &nbsp;این است که چرا در تدریس تاریخ معماری و هنر ایران در دانشگاه&zwnj;های امریکا تدریس تاریخ معماری و هنر ایران اکثرا در اواخر دوره صفوی متوقف می&zwnj;شود و به طور کلی دوره &zwnj;های بعد از آن جایی در این گونه دروس ندارند؟ این پرسش را به دو طریق می&zwnj;توان پاسخ داد: نخست مرتبط است به نسلی از محققان در امریکا که هنوز دوره صفوی را به عنوان دوران طلایی تاریخ معماری ایران در نظر گرفته و بر آن متمرکز بوده&zwnj;اند و در حال حاضر در دانشگاه&zwnj;های امریکا در حال تدریس هستند؛ دوم مربوط است به عدم وجود مطالعات و پژوهش کافی بر روی دوره&zwnj;های متأخر که جمع&zwnj;آوری اطلاعات برای تدریس در این حوزه را تقریبا غیر ممکن می&zwnj;سازد. این عدم توازن و تعادل و پررنگ&zwnj;تر شدن برخی دوره&zwnj;های تاریخی در تاریخنگاری معماری ایران، چه در داخل ایران و چه در غرب، می تواند مسیر تاریخنگاری معماری ایران را تحت تأثیر قرار دهد. اما آنچه بیش از هر چیز دیگری قابل تأمل است فاصله&zwnj;ای است که از لحاظ تاریخی میان نسل ما و گذشته نزدیک ما ایجاد شده است و خواسته یا ناخواسته ما را از فرهنگ و معماری&zwnj;ای که از آن برآمده&zwnj;ایم بیگانه ساخته است. متأسفانه این بیگانگی به فراموشی و کمرنگ&zwnj;تر شدن تاریخ معماری گذشته نزدیک ما دامن خواهد زد.&nbsp; &nbsp; &nbsp; &nbsp; &nbsp;</p>
<p>سوال دیگری که در این باب مطرح است چگونگی به کاربردن روش&zwnj;های تاریخنگاری غربی توسط نسل جدید محققانی است که قاری&zwnj;پور از آنها به عنوان پیشتازان این تغییر یاد کرده است. باید دید که رویکرد این نسل جدید که اکثرا برای تحصیل در دوره&zwnj;های ارشد و دکتری در دانشگاه&zwnj;های غربی وارد این حوزه شده&zwnj;اند چیست و آیا قادر بود&zwnj;ه&zwnj;اند که توازنی میان آنچه از دل منابع بر می&zwnj;آید و آنچه روش&zwnj;های تاریخنگاری هنر و معماری در غرب دیکته می&zwnj;کند ایجاد کنند؟</p>
<p>علاوه بر نکاتی که گفته شد مسلما پرسش&zwnj;های دیگری هست که در این نوشته کوتاه نمی&zwnj;گنجند؛ اما با توجه به اهمیت موضوع، آینده&zwnj;ای که پیش روی این حوزه است باید به صورت جدی مورد مطالعه قرار گیرد.</p>
<p dir="ltr">Gharipour, Mohammad. <em>The Historiography of Persian Architecture</em>. Routledge: 2016.</p>
</div>
</div>
<div dir="ltr">1. Monumentalism</div>