--- 
title: "تاریخ دیجیتال چیست؟" 
authors: denashamsizadeh 
types: blog 
tags: تاریخ,تاریخ دیجیتال,تاریخ معماری,دنا شمسی‌زاده,مطالعات معماری ایران,آسمانه 
featured: false
slug: bhzmE 
excerpt: "در جهان امروزی رایانه بخشی جدانشدنی از زندگی انسان شده است. عصری که در آن زندگی می‌کنیم را «عصر دیجیتال» نامیده‌اند؛ عصری که از زمانی آغاز شد که رایانه‌های شخصی به بازار معرفی شد و هر شخصی با داشتن این دستگاه امکان جابه‌جا کردن آزاد و سریع اطلاعات را به دست آورد." 
--- 
<div>
<div>
<p style="text-align: justify;">در جهان امروزی رایانه بخشی جدانشدنی از زندگی انسان شده است. عصری که در آن زندگی می&zwnj;کنیم را &laquo;عصر دیجیتال&raquo; نامیده&zwnj;اند؛ عصری که از زمانی آغاز شد که رایانه&zwnj;های شخصی به بازار معرفی شد و هر شخصی با داشتن این دستگاه امکان جابه&zwnj;جا کردن آزاد و سریع اطلاعات را به دست آورد.<br />در عصر دیجیتال و وارد شدن رایانه&zwnj;ها و سیستم&zwnj;های هوشمند در وجوه گوناگون زندگی، بسیاری از علوم نیز تحت تأثیر امکانات جدیدی که به دنبال این سیستم&zwnj;ها آمد متحول شد. این تحول شامل طیفی از طرز ذخیره و دسترسی به اطلاعات گوناگون تا پدید آمدن روش&zwnj;های پژوهشی جدید و رویکرهای نو در برخورد با علوم بود.<br />امروز هر چیز دیجیتال&zwnj;شده&zwnj;ای (یعنی چیزی که سیستم هوشمند بتواند درکش کند) به نظر جالب&zwnj;تر می&zwnj;آید و کمتر کسی محصول غیردیجیتال را به نوع دیجیتالش ترجیح می&zwnj;دهد. علت این امر طبیعتاً امکاناتی است که با ظهور این سیستم&zwnj;های جدید فراهم شده است؛ مانند امکان جستجوی سریع و دقیق یا امکان ذخیرۀ انبوهی از اطلاعات.<br />در حوزۀ علوم انسانی در چند دهۀ اخیر، شاخه&zwnj;ای به نام &laquo;علوم انسانی دیجیتال&raquo; برآمد که به نوعی حاصل پیوند یافتن تکنولوژی&zwnj;های دیجیتال و رشته&zwnj;های علوم انسانی است و راه&zwnj;های جدیدی برای تحقیق، به اشتراک گذاشتن و آموزش در حوزه&zwnj;های علوم انسانی را فراهم می&zwnj;کند.<br />در کنار این حوزه، حوزه&zwnj;ای به نام &laquo;تاریخ دیجیتال&raquo; یا Digital History در مطالعات تاریخی روی کار آمد. در این حوزه به دنبال راه&zwnj;هایی برای فعالیت&zwnj;های علمی در رشتۀ تاریخند که به کمک رایانه انجام شود. اینکه تاریخ دیجیتال را دقیقاً چطور باید دسته&zwnj;بندی و تعریف کرد یکی از مسائل مورد بحث دانشوران این حوزه است. اولین نکته آن است که پدید آمدن اصطلاح تاریخ دیجیتال دال بر آن است که چیزی به نام تاریخ غیردیجیتال هم وجود دارد که می&zwnj;شود این دو را مقابل هم قرار داد. در تلاش برای تعریف اصطلاح تاریخ دیجیتال با دو ایده مواجهیم: یکی اینکه تاریخ دیجیتال زیرشاخه&zwnj;ای از تاریخ است که در کنار دیگر زیرشاخه&zwnj;های تاریخ، مثل تاریخ فرهنگی یا تاریخ سیاسی، قرار می&zwnj;گیرد. دوم اینکه تاریخ دیجیتال باید اصولاً به صورت علمی کمکی شناخته شود؛ به این ترتیب که مطالعات تاریخی را در مجموع می&zwnj;شود از پیشرفت&zwnj;های تکنولوژی جدا کرد و &laquo;دیجیتالی شدن&raquo; انتخابی است.<br />نشریۀ تاریخ امریکا تاریخ دیجیتال را به این ترتیب تعریف می&zwnj;کند: &laquo;هر چیزی (اعم از روش تحقیق، مقاله در نشریه، مونوگراف، بلاگ، تمرین کلاسی) که از تکنولوژی&zwnj;های دیجیتال برای به وجود آوردن یا نشر تحقیقات تاریخی استفاده کند&raquo;<br />پروژۀ تاریخ دیجیتال دانشگاه نبراسکا-لینکولن آن را به این ترتیب تعریف می&zwnj;کند: &laquo;ژانری در تحقیق است که درگیر تفکر و تحقیق و توسعۀ تفسیرهای تاریخی با کمک ایحاد امکانات تحلیلی است که بر پایۀ ابزارها و داده&zwnj;های دیجیتال انجام می&zwnj;شود.<br />وجه اشتراک این تعاریف این است که در حوزۀ تحقیقات تاریخی، تاریخ دیجیتال هم اشاره به نوعی از مواد و منابعی دارد که اساس تحقیقمان را بر آن می&zwnj;گذاریم، و هم ابزارهایی که برای تحلیل آن مواد و منابع به کار می&zwnj;بریم تا به هدفمان برسیم.<br />این تعاریف تا حدی دلالت بر آن دارند که تنها تفاوت میان تاریخ دیجیتال و غیر دیجیتال، افزایش استفاده از مواد (یا داده&zwnj;های) در دسترس و تکنولوژی&zwnj;هایی است که بر می&zwnj;گزینیم تا با داده&zwnj;ها کار کنیم. اما بسیاری از دانشوران بر این نظرند که تحولی که دیجیتالی شدن در مطالعات تاریخی ایجاد می&zwnj;کند فراتر از این است. برای نمونه تاد پرزنر در تعریف علوم انسانی دیجیتال می&zwnj;گوید: &laquo;تاریخ دیجیتالی حوزه&zwnj;ای مجزا و واحد نیست بلکه مجموعه&zwnj;ای از تحقیقات همگراست که در جهانی روی می&zwnj;دهد که اولاً چاپ دیگرتنها واسطۀ تولید و نشر دانش نیست. (و حتی نسخه&zwnj;های چاپی به تدریج در صورت&zwnj;های جدیدی ظاهر می&zwnj;شوند.) ثانیاً ابزارهای دیجیتالی، تکنیک&zwnj;های مربوط به آن و واسطه&zwnj;های دیگر تولید و نشر دانش در هنر و علوم انسانی و علوم اجتماعی، نوع دانش پژوهی و تحقیق در این رشته&zwnj;ها را متحول کرده&zwnj;اند.<br />برخی معتقدند که مفهومی به نام &laquo;تاریخ دیجیتال&raquo; نباید جدا از تاریخ باشد زیرا هر پژوهش تاریخی به نوعی مشغول به کار بستن نوعی از منابع یا روش&zwnj;ها و پس از آن راه&zwnj;های نشر است. اما اصطلاح تاریخ دیجیتال از آن حیث که سبب ایجاد بستری برای تمرکز بر تحقیقات جدید بر پایۀ امکانات رایانه&zwnj;ای جدید پدید آمده قابل اعتناست.<br />تاریخ دیجیتال از یک سو عرصه&zwnj;ای برای نشر دست&zwnj;آوردهای علمی است. از سوی دیگر رویکردی روشی است که به سبب قابلیت&zwnj;های ابرمتنی در تکنولوژی&zwnj;های دیجیتالی جدید، امکاناتی جدید برای تحقیق و جست&zwnj;وجو در مدارک باقی&zwnj;مانده از گذشته در اختیار می&zwnj;گذارد. از این رو پرداختن به تاریخ دیجیتال به معنی آن است که چارچوبی بسازیم تا افراد بتوانند دربارۀ موضوعی تاریخی بخوانند و مباحث آن را به&zwnj;نحوی فعالانه دنبال کنند.<br />هنگام پرداختن به تاریخ دیجیتال، خوانندگان را تشویق می&zwnj;کنند که خودشان در مدارک جستجو کنند و تفسیرهای شخصیشان را در میان بگذارند. این رویکرد ویژگی متمایزکنندۀ تحقیقات دیجیتال از انواع غیر آن است. زیرا که در اینجا خوانندگان تنها با نمایشی از یک مقاله&zwnj; یا هر محصول علمی دیگری که معمولاً روی وب قرار می&zwnj;دهند رو به رو نیستند. بلکه با رشته&zwnj;ای از مدارک تفسیرپذیر در باب موضوع مورد مطالعه&zwnj;شان مواجه&zwnj;اند و می&zwnj;توانند این مدارک را با کمک امکانات رایانه&zwnj;ای به چند شکل کنار هم قرار دهند و تفسیر کنند و برداشت&zwnj;هایشان را با دیگران در میان گذارند.<br />(ادامه دارد)</p>
<p style="text-align: justify;">&nbsp;</p>
</div>
</div>