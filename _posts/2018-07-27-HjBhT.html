--- 
title: "در باب ذوق و تجربۀ مکان" 
authors: h.pishvaie 
types: blog 
tags: ذوق,تجربۀ مکان,تاریخ معماری,آسمانه,مطالعات معماری ایران,حمید‌رضا پیشوایی 
featured: false
slug: HjBhT 
excerpt: "از نقاشی‌ها و عکس‌ها تا فیلم‌ها و رمان‌ها، هر متنی را می‌توان از حیث پرداختن به مکان بررسی کرد. مثلا به راحتی می‌توان نشان داد که رمان ایرانی، در قیاس با رمان اروپایی، از حیث پرداختن به مکان بسیار فقیر است. بر همین سیاق، همۀ گونه‌های دیگر ادبیات را نیز می‌توان از این منظر بررسید، از متون متصوفه تا تاریخ‌نامه‌ها و سفرنامه‌ها." 
--- 
<div>
<div>
<p style="text-align: justify;">۱. از نقاشی&zwnj;ها و عکس&zwnj;ها تا فیلم&zwnj;ها و رمان&zwnj;ها، هر متنی را می&zwnj;توان از حیث پرداختن به مکان بررسی کرد. مثلا به راحتی می&zwnj;توان نشان داد که رمان ایرانی، در قیاس با رمان اروپایی، از حیث پرداختن به مکان بسیار فقیر است. بر همین سیاق، همۀ گونه&zwnj;های دیگر ادبیات را نیز می&zwnj;توان از این منظر بررسید، از متون متصوفه[۱] تا تاریخ&zwnj;نامه&zwnj;ها و سفرنامه&zwnj;ها.</p>
<br />
<p style="text-align: justify;">۲. از این منظر، سفرنامه&zwnj;های ایرانیان به فرنگ در دورۀ قاجاریه یکسره با هم متفاوت&zwnj;اند. در میان سفرنامه&zwnj;نویسان ــ که اکثرشان نخستین تجربه&zwnj;های خود را از مواجهه با فرنگ تحریر کرده&zwnj;اند ــ بعضی تقریبا هیچ سخنی از مکان&zwnj;ها به میان نیاورده&zwnj;اند، و بعضی دیگر دقیق&zwnj;ترین گزارش&zwnj;ها را انواع مکان&zwnj;ها، اعم از شهرها و بناها، به دست داده&zwnj;اند.[۲]</p>
<br />
<p style="text-align: justify;">۳. در این میان، استعداد ناصرالدین شاه در پرداختن به انواع مکان&zwnj;ها بی&zwnj;نظیر است.[۳] البته برای کسب این استعداد، او همۀ پیش&zwnj;زمینه&zwnj;های لازم را داشت. پادشاهی فارغ که غم دنیا را نمی&zwnj;خورد و فلسفه&zwnj;اش برای زیستنْ خوش&zwnj;گذرانیِ بی حد و حصر بود.[۴] با این حال، در اسلاف و اخلاف او در دودمان قاجار، چنین علاقۀ مفرطی به گشت و گذار در مکان&zwnj;های طبیعی و مصنوع استثناست. ناصرالدین شاه علاوه بر آزادی عمل و فراغت کافی، طبعی لذت&zwnj;جو و تنوع&zwnj;طلب و ذوقی حیرت&zwnj;انگیز برای درک زیبایی مکان&zwnj;ها داشت.&nbsp;</p>
<br />
<p style="text-align: justify;">۴. اعتماد السلطنه در روزنامۀ خاطرات خود، به گلایه، از علاقۀ مفرط ناصرالدین شاه به شکار و متن&zwnj;های فرانسوی و سنگ&zwnj;های معدنی نوشته است.[۵] به گمان من، این فهرست بدون ذکر علاقۀ شاه به گشت و گذار در انواع مکان&zwnj;ها، اعم از طبیعی و مصنوع، قطعاً ناقص است. این میلِ مفرطِ ملوکانه به گشت و گذار، که مانع بند شدنِ شاه در یک مکان می&zwnj;شد، گاه اطرافیان را عاصی می&zwnj;کرد. از یاددشت&zwnj;های روزانۀ شاه و اعتمادالسلطنه ــ که خودش چندان حال و حوصله&zwnj;ای برای این گردش&zwnj;ها نداشت ــ پیداست که در ایام اقامت در دارالخلافه، ناصرالدین شاه گاه روزی پنج تا شش بار تغییر مکان می&zwnj;داده و از باغی به باغ دیگر می&zwnj;رفته است.[۶]</p>
<br />
<p style="text-align: justify;">۵. در برابر عطفِ توجه شدید ناصرالدین شاه به مکان&zwnj;، اعتمادالسلطنه با همۀ فهم و درایتش در منتها درجۀ کم&zwnj;ذوقی است. در سراسر یادداشت&zwnj;های روزانۀ او، تقریبا هیچ نشانی از توجه به مکان دیده نمی&zwnj;شود. آنچه هست گزارش&zwnj;هایی است گسسته و بی&zwnj;رمق از مکان&zwnj;هایی که در طی روز از آنها گذشته یا ساعاتی در آنها توقف کرده است. از این حیث، به اعتبار روزنامۀ خاطرات اعتمادالسلطنه، برای او هیچ تمایزی میان جذاب&zwnj;ترین و دل&zwnj;انگیزترین مکان&zwnj;ها با معمولی&zwnj;ترین و پیش&zwnj;پاافتاده&zwnj;ترینشان وجود ندارد؛ دقیقا بر عکسِ ناصرالدین شاه.</p>
<br />
<p style="text-align: justify;">۶. برای نشان دادن این اختلاف، بهترین شاهدْ سفر سوم ناصرالدین شاه به فرنگ است که در آن، اعتمادالسلطنه را نیز در رکاب داشت. در خلال این سفر ۱۲۰ روزه (۱۳۰۶- ۱۳۰۷ق)، اعتمادالسلطنه در یادداشت&zwnj;های روزانه&zwnj;اش تقریبا هیچ اشاره&zwnj;ای به شهرها و بناهای فرنگی نکرده؛[۷] اما در مقابل، ناصرالدین شاه در سفرنامه&zwnj;اش ده&zwnj;ها، و بلکه صدها، مکان را به عمق و تفصیل تمام توصیف کرده است، توصیف&zwnj;هایی که هم به لحاظ کمی و هم به لحاظ کیفی درخور توجه و تأمل بسیار است.[۸]</p>
<br />
<p style="text-align: justify;">۷. در دورۀ قاجاریه، فقط یک سفرنامه&zwnj;نویس دیگر هست که از حیث توجه به مکان با ناصرالدین شاه قابل قیاس است. محمدعلی معین السلطنه در سفرنامۀ شیکاگو چنان در توصیف مکان&zwnj;ها غرق شده که تقریبا مجالی برای دیگر گزارش&zwnj;ها و رخدادهای روزمره نیافته است. از این حیث، سفرنامۀ شیکاگو بیشتر به فتح&zwnj;نامه&zwnj;ای شبیه است به قلم مؤلفی که، به نحوی بیمارگون، فقط به توصیف بناها و شهرها پرداخته است. گویی گزارش&zwnj;ها و توصیف&zwnj;هایش وصفِ فتوحاتِ خودِ اوست از مکان&zwnj;هایی که دیده؛ و او که رخصت و فرصتِ دیدار آنها را یافته است، خود را موظف دانسته که آن مکان&zwnj;های نادیده و عجیب و غریب را برای مخاطبان خیالی&zwnj;اش مجسم کند.</p>
<br />
<p style="text-align: justify;">۸. استعداد انسان&zwnj;ها در ادراک و تجربۀ مکان&zwnj; یکسان نیست، و این امر از سخنان و نوشته&zwnj;های آنها پیداست. وقتی نویسنده&zwnj;ای مدام دربارۀ مکان می&zwnj;نویسد، به این معناست که در عالمِ او، تجربۀ مکان جایگاهی مهم دارد. بر همین سیاق، اگر نویسنده&zwnj;ای، آگاهانه یا ناآگاهانه، کمتر به مکان بپردازد، به این معناست که در عالمِ او ــ و عالمِ اثرِ او ــ تجربۀ مکان آنچنان قدری ندارد.[۹] این را می&zwnj;توان به مسامحه، و با قدری جسارت، بسط داد. به گمان من، اساساً تجربه&zwnj;ها و دریافت&zwnj;های بعضی انسان&zwnj;ها از عالَم، از تجربه&zwnj;های خُرد و روزمره گرفته تا دریافت&zwnj;های کلی و کلان، مکان&zwnj;مندتر از دیگران است؛ گرچه این لزوما به معنای غنای بیشترِ آن تجربه&zwnj;ها و دریافت&zwnj;ها نیست.</p>
<br />
<p style="text-align: justify;">پی&zwnj;نوشت:</p>
<br />
<p style="text-align: justify;">__________</p>
<br />
<p style="text-align: justify;">[۱] یک&nbsp;مثال خوب در این زمینه، مقایسۀ عطار و مولاناست. مولانا، حتی وقتی از تجربه&zwnj;های سلوک صوفیانه سخن می&zwnj;گوید، مدام در کار تصویر کردن مکان&zwnj;هایی در عالم ماده و عالم غیب است؛ اما در مقابل، اشارات عطار به مکان بسیار کم است و تقریبا هیچ.</p>
<br />
<p style="text-align: justify;">[۲] البته همۀ نوشته&zwnj;هایی که عنوان &laquo;سفرنامه&raquo; بر خود دارند ــ یا به این نام معروف شده&zwnj;اند ــ را نباید یکسان قلمداد کرد. بعضی سفرنامه&zwnj;ها به چیزی در مایه&zwnj;های خاطره&zwnj;نویسی یا یادداشت&zwnj;های روزانه پهلو می&zwnj;زند و بعضی دیگر محدود است به گزارش سفر و شرح مأموریت&zwnj;های سیاسی افراد. با این حال، سودای همۀ کاتبان سفرنامه&zwnj;ها، هر قدر هم شخصی و خصوصی، به اشتراک گذاشتن تجربۀ سفر با مخاطبی است که روزی متن را خواهد خواند.</p>
<br />
<p style="text-align: justify;">[۳]&nbsp;تا آنجا که من می&zwnj;دانم، در تاریخ ادبیات ایران، در میان همۀ انواع متن&zwnj;ها، سفرنامه&zwnj;های ناصرالدین شاه به فرنگ از حیثِ کم و کیفِ پرداختن به مکان بی&zwnj;نظیر است.</p>
<br />
<p style="text-align: justify;">[۴] در نامه&zwnj;ای که ناصرالدین شاه در اواخر عمرِ اعتمادالسلطنه ــ و ایضاً خودش ــ خطاب به او نوشته، آمده است که: &laquo;شخص باید در دنیا فیلسوف باشد و حکیم. این دنیای بی معنی ابداً به این گفتگوها نمی&zwnj;ارزد [...] آسوده خاطر باش. خوشحال و خوش&zwnj; مسرت [کذا!] باش و از التفات ما نهایت اطمینان داشته باش. دمی با غم به سر بردن جهان یک سر نمی&zwnj;ارزد&raquo;. (اعتمادالسلطنه، روزنامۀ خاطرات اعتمادالسلطنه، ص۱۰۴۴.).</p>
<br />
<p style="text-align: justify;">[۵] &laquo;میل مبارک در این عالم به سه چیز است: شکار و روزنامه و کتب فرانسه و سنگ معدن. باقی هیچ محل اعتنا نیست&raquo;. (اعتمادالسلطنه، روزنامۀ خاطرات اعتمادالسلطنه، ص۱۳۶.)</p>
<br />
<p style="text-align: justify;">[۶] &laquo;قدری در سلطنت&zwnj;آباد گردش کردیم. سوار شده، آمدیم قصر قاجار. چای و عصرانه خورده، گردش کردیم. قصر خیلی باصفا بود. شکوفۀ زیاد [داشت]. تمام باغ سبز بسیار خوب بود. از قصر آمدیم به عشرت&zwnj;آباد. عشرت&zwnj;آباد هم در کمال صفا سبز و خرم بود. آنجا هم قدری گردش کرده، آمدیم لاله&zwnj;زار. از آنجا آمدیم شهر&raquo;. (ناصرالدین شاه، یادداشتهای روزانه ناصرالدین شاه (۱۳۰۰- ۱۳۰۳ق.)، ص۳۴۴.)</p>
<br />
<p style="text-align: justify;">[۷] به جز اشاره&zwnj;ای کوتاه به برج ایفل و نمایشگاه پاریس که از چند خط تجاوز نمی&zwnj;کند. نک: (اعتمادالسلطنه، روزنامۀ خاطرات اعتمادالسلطنه، ص۶۵۵.)</p>
<br />
<p style="text-align: justify;">[۸] البته در نوشته&zwnj;های ناصرالدین شاه نیز، باید میان یادداشت&zwnj;های روزانۀ او در درون ایران و در فرنگ تمایز قائل شد. در سفرنامه&zwnj;های فرنگ، احتمالا به دلیل بداعت مکان&zwnj;ها و نیز به جهت به دست دادن تصویری که در آینده به یاد آوردن آنها را ممکن کند، توصیف&zwnj;های ناصرالدین شاه از مکان&zwnj;ها بسیار پرتفصیل و با جزئیات فراوان است.</p>
<br />
<p style="text-align: justify;">[۹] اینکه همۀ تجربه&zwnj;های بشری لاجرم در مکان&zwnj;هایی رخ می&zwnj;دهد به این معنی نیست که همۀ انسان&zwnj;ها در همۀ احوال به مکان توجه دارند و استعداد آنها در تجربۀ مکان یکسان است. سخن من در اینجا دربارۀ التفات به مکان و ذوقِ دریافتِ آن است.</p>
<p style="text-align: justify;">&nbsp;</p>
</div>
</div>