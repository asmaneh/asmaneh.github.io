--- 
title: "«فرهنگ» چگونه در آثار معماری ظهور می‌یابد؟" 
authors: oshams 
types: blog 
featured: false
slug: paHwg 
--- 
<p>بنا بر یکی از اولین تعریف&zwnj;هایی که از مفهوم &laquo;فرهنگ&raquo; ـ در معنای امروزی آن ـ عرضه شده است، فرهنگ &laquo;کلیت درهم تافته&zwnj;ای ست شامل دانش، هنر، دین، قانون، اخلاقیات، آداب و رسوم، و هر گونه توانایی و عادتی که آدمی همچون هموندی (عضوی) از جامعه به دست می&zwnj;آورد.&raquo; (آشوری، ص ۴۷) بناها و مجموعه&zwnj;ها و شهرها به منزله نتیجه&zwnj;ی &laquo;کار&raquo; معماری به اراده کنندگان و پیشکاران (عاملان) معماری، اعم از معمار، بنا، عمله، حامی، بانی و مانند آنها به وجود می&zwnj;آیند. از آنجا که ایشان هموندی از جامعه خویش هستند کردارهای ذهنی (اندیشیدن درباره معماری) و عینی (رفتارهای ناشی از کاربست توانایی&zwnj;ها، مهارت&zwnj;ها، دانش&zwnj;ها، هنرها، تصمیم&zwnj;گیری&zwnj;ها و مانند آن) اینها درست مانند تمامی رفتارهای دیگرشان با تکیه بر همان کلیت درهم تافته که فرهنگ نام&zwnj; گرفته است انجام می&zwnj;شود. در این مقام کردارهای معماریانه تفاوتی با کردارهای دیگر ایشان در بقیه جنبه&zwnj;های زندگی ندارد و خواه ـ و ـ ناخواه این &laquo;توانایی&raquo; انجام این کردارها را از &laquo;فرهنگ&raquo; به دست آورده&zwnj;اند. نتیجه این کردارهای ذهنی و عینی ـ به صورت آگاهانه یا ناآگاهانه ـ در کار (فعل) معماریشان و سپس در اثر معماری &laquo;ظاهر&raquo; می&zwnj;شود. از این رو می&zwnj;توان آثار معماری را &laquo;مظهر یا جلوه[۱]&raquo; یا &laquo;تجسم[۲]&raquo; فرهنگ یا بازتابی از آن شمرد. به سخن دیگر فرهنگ در تنِ آثار معماری ظاهر می&zwnj;شود و از این منظر می&zwnj;توان اثر معماری را همان فرهنگ جسم&zwnj;یافته یا تن&zwnj;آورده خواند. [مگر بتوان چنین استدلال کرد که توانایی&zwnj;های لازم در انجام فعل معماری فردی است و از راه هموندی با جامعه به دست نیامده است. ـ توضیح بیشتر.]<br />اما از این دیدگاه همه آثار مادی ساخته دست آدمی را می&zwnj;توان تجسمی از فرهنگ دانست و درست به&zwnj;سان آثار معماری می&zwnj;توان آنها را مظهر یا جلوه&zwnj; توانایی&zwnj;ها و عاداتی شمرد که آدمی همچون هموندی از جامعه به دست آورده است و در مقام &laquo;میراثی اجتماعی&raquo; آنها را به کار می&zwnj;بندد. همه اسباب و وسایل زندگی، ابزارها، صنایع، آثار هنری، اسباب بازی گویای خاموش فرهنگ سازندگانشان هستند. حال این پرسش پیش می&zwnj;آید که چگونگی ظهور فرهنگ در آثار معماری چه تفاوتی با ظهور آن در دیگر مظاهر مادی فرهنگ ـ به ویژه آثار هنری ـ دارد؟ آیا ماهیت معماری، شأن و جایگاه و کارکرد معنایی و عملی آن در نسبت با مظاهر مادی دیگر سبب می&zwnj;شود که فرهنگ به طرزی متفاوت در آثار معماری تجسم یابد؟ آیا ذهن آدمی برای این نمودگی و تجسم&zwnj;دهی طرز، روش&zwnj; یا راهی می&zwnj;شناسد که به&zwnj;ویژه&zwnj;ی &laquo;جهان معماری&raquo; باشد؟<br />آیا برخی از محصولات و برساخته&zwnj;های مادی و غیرمادی آدمی &laquo;فرهنگی&zwnj;تر&raquo; از بقیه هستند؟ به عبارت دیگر آیا آدمی برای ساختن برخی از آثارش به میزان بیشتری به توانایی&zwnj;هایی نیاز دارد که به منزله هموندی از جامعه آنها را به دست آورده باشد؟ مثلا آیا در آفریدن قطعه&zwnj;ای شعر یا موسیقی دانش و هنر و اخلاقیات و قانون&zwnj;ها و توانایی&zwnj;هایی لازم است که در معماری یا ابزارسازی به همان اندازه لازم نیست؟<br />اگرچه مرادمان در اینجا عرضه تعریف از معماری نیست، لازم است منظور از معماری را مشخص&zwnj;تر&zwnj; کنیم. ذهن انسان و دست انسان در عالم طبیعت تصرف می&zwnj;کند و می&zwnj;سازد، تا مکانی ذهنی یا عینی برای زیستن افراد یا گروه&zwnj;های انسانی پدید آورد. محصول این تصرفْ مکانی است ذهنی یا عینی که سیاق&zwnj;هایی[۳] دارد. این محیطْ طبیعی و مصنوعی و انسانی، عینی و ذهنی، مادی و معنوی است. عالمی که از اثر معماری همراه با ذهن و عین انسان و فرد و جمع انسانی و محیط&zwnj;های بسترین آن تکوین می&zwnj;یابد &laquo;جهان معماری&raquo; است. بنا بر این جهان معماری را می&zwnj;توان متشکل از اثر معماری، فعل معماری، کنندگان و سیاق اینها دانست. به همان اندازه که &laquo;ماهیت&raquo; اثر معماری با دیگر آثار مادی ساخته دست آدمی متفاوت باشد؛ &laquo;نقش اجتماعی&raquo; کنندگان و پیشکاران جهان معماری با دیگر هموندان جامعه متفاوت باشد، &laquo;مسیر و چگونگی&raquo; فعل معماری با کار خلق دیگر آثار مادی متفاوت باشد؛ و به همان اندازه که &laquo;جایگاه و نقش&raquo; سیاق در خلق آثار معماری متفاوت با جایگاه آن در خلق آثار مادی دیگر باشد می&zwnj;توان نسبت فرهنگ با معماری را متفاوت از نسبت آن با آثار مادی دیگر آدمی دانست. [ـ توضیح بیشتر. مثلا در باب فعل معماری اگر مسیر خلق مکان[۴] در میان همه جوامع از گذشته تا کنون را شامل چهار مرحله کلی برنامه&zwnj;ریزی، طراحی، ساخت و بهره&zwnj;برداری بدانیم[۵]، &laquo;فرهنگ&raquo; آدمی در هر مرحله چگونه تأثیر می&zwnj;گذارد؟]<br /><br />از فرهنگ تعاریف بسیار گوناگون و متعددی عرضه شده است و آنچه در ابتدای این نوشته آمد فقط یکی از تعاریف وصفگرانه و اولین آنها بود. (آشوری، همان) اما همه تعاریف فرهنگ را می&zwnj;توان در یکی از این سه دسته گنجاند: اول فرهنگ به منزله شیوه زندگی نوعی یک گروه. دوم به منزله سیستمی از نمادها، معناها، و قالب&zwnj;های شناختی که از طریق کدهای نمادین منتقل می&zwnj;شود؛ و سوم به منزله مجموعه&zwnj;ای از راهبردهای سازش&zwnj;پذیر مرتبط با بوم و منابع [زیست] به هدف زنده&zwnj;ماندن. (Rapaport, 9) در نظر بسیاری از صاحب&zwnj;نظران این سه دیدگاه نه در تناقض با همدیگر بلکه تکمیل&zwnj;کننده هم هستند. حال می&zwnj;توان پرسید اثر معماری چه نسبتی با این سه دیدگاه یا سه نوع تعریف فرهنگ دارد؛ نسبت اثر معماری با شیوه&zwnj;های زندگی؛ نسبت اثر معماری با نمادها و معناها و قالب&zwnj;های شناختی ـ یا اثر معماری به منزله مجموعه&zwnj;ای از کدهای نمادین ـ ؛ و نسبت اثر معماری با راهبرهای سازش&zwnj;پذیر.<br />برخی بر این باورند که هر گروه انسانی خود، دیگری، محیط و جهان هستی را به گونه&zwnj;ای می&zwnj;فهمد و این فهم را به گونه&zwnj;ای در قالب زبان، اسطوره، مذهب و هنر بیان می&zwnj;کند. این فهم یا &laquo;نظام معنایی مشترک&raquo; کمک می&zwnj;کند که بتوانند با همدیگر تفاهم کنند و بر اساس آن زندگی خود را سامان دهند. فهم مشترک به وسیله &laquo;نظام نمادین مشترک&raquo; بین افراد تبلور و تجسم عینی می&zwnj;یابد. این نظام نمادین عمدتاً زبان و هنر است. نماد[۶] هر چیزی است که از راه یادآوری، شباهت یا قرارداد نشانه یا نماینده چیز دیگری باشد. آدمی با نمادگری[۷] نظامی از چیزها و رخدادها را سازمان می&zwnj;دهد و محیط معناداری می&zwnj;سازد که از توانایی نمادگری او پدید آمده است. از آنجا که نمادهای انسانی پویا و زنده هستند، بیان آن فهم مشترک به واسطه نمادها یا &laquo;نظام نمادین مشترک&raquo; به زبان&zwnj;های گوناگون یا به عبارت&zwnj;های مختلف در یک زبان بیان می&zwnj;شود. (آشوری، ص ۷۷ ـ ۸۱) باید گفت که نقطه مشترک همه تاریخ&zwnj;دانان فرهنگی می&zwnj;تواند این باشد که همه آنها با امر نمادین و تفسیر امر نمادین سر ـ و ـ کار دارند. نماد در هر عرصه&zwnj;ای یافت می&zwnj;شوند. اما رویکرد نمادگرایانه به گذشته فقط رویکردی در میان سایر رویکردها است. (برک، ص ۳۱)<br />&nbsp;<br /><strong>کتاب&zwnj;نامه</strong><br />آشوری، داریوش. تعریف&zwnj;ها و مفهوم فرهنگ. چاپ پنجم. تهران: آگه، ۱۳۹۳<br />برک، پیتر. تاریخ فرهنگی چیست؟. ترجمه نعمت&zwnj;اله فاضلی و مرتضی قلیچ. تهران: پژوهشکده تاریخ اسلام. ۱۳۸۹.</p>
<div>
<div dir="ltr">
<p>[1] appearance</p>
</div>
<div dir="ltr">
<p>[2] embodiment</p>
</div>
<div dir="ltr">
<p>[3] context</p>
</div>
<div dir="ltr">
<p>[4] space</p>
</div>
<div dir="ltr">
<p>[5] problem formulation, problem solution, implementation and use</p>
</div>
<div dir="ltr">
<p>[6] symbol</p>
</div>
<div dir="ltr">
<p>[7] symbolism</p>
</div>
</div>
<div>
<div>&nbsp;</div>
</div>