--- 
title: "در خانه را تو بستی: برای سی سالگی زلزلۀ رودبار" 
authors: tohidi 
types: blog 
featured: false
featureImg: "/assets/img/posts/gQKq.jpg" 
slug: gQKq 
gallery: 
- image_path: "/assets/img/posts/gQKq.jpg" 
  title: "در خانه را تو بستی: برای سی سالگی زلزلۀ رودبار" 
 
--- 
<p>ظرف می&zwnj;شورم و گربه&zwnj;ام زیر پایم نشسته و با چشم&zwnj;های تیله&zwnj;ایش نگاهم می&zwnj;کند. برایش شعر می&zwnj;خوانم. به خودم می&zwnj;آیم و به این شعر فکر می&zwnj;کنم. شعر را عمه&zwnj;ام در کودکی&zwnj;ام برایم می&zwnj;خواند. کنار سفره کاری می&zwnj;کرد. چشمانش به محتویات دستانش بود و هم&zwnj;زمان برای من شعر می&zwnj;خواند: &laquo;زُری زُری اَی تو هستی/ در خونه رو تو بستی/ تا مردمان مَبینِن/ غش مَکُنِن مَمیرِن.&raquo; لابد کنار سفره نشسته بودم و نگاهش می&zwnj;کردم. طرۀ سیاه موهایم روی پیشانی&zwnj;ام ریخته بود. شاید من هم به دستانش نگاه می&zwnj;کردم و گوشم به لبانش بود که برای من می&zwnj;خواند؛ کنار یکی از درهای چوبی خانۀ قدیمی بن&zwnj;بست ناصرالتجار. آدرس خانه&zwnj;مان مثل شعر بود: سومابیجار/ بن&zwnj;بست ناصرالتجار/ پلاک سی و چهار. هروقت که پدرم پشت تلفن این را به مرد آژانسی می&zwnj;گفت، مثل بیتی که بخواهم به یاد بسپارم در دلم تکرارش می&zwnj;کردم. خانۀ قاجاری دوطبقه با حیاطی که در کودکی به نظرم بزرگ بود. خانه متعلق به همان کسی بود که نامش بر کوچه بود؛ ناصرالتجار.</p>
<p>بعد از زلزله خانوادۀ من با شراکت خانوادۀ عمه&zwnj;ام، زمین و عمارت درونش را خریدند. آنها که جمعیت&zwnj;شان بیشتر بود و بچه&zwnj;هایشان بزرگتر، در طبقۀ بالا مستقر شدند و ما در طبقۀ پایین که مختصر بود. به یاد ندارم کِی از آن خانه رفتند و ما به طبقۀ بالا کوچ کردیم. در لحظۀ خواندن شعر بود که فهمیدم خاطرۀ شنیدنش قدیمی&zwnj;ترین خاطره&zwnj;ای است که دارم. یادم نمی&zwnj;آید چند ساله بودم؛ دو، سه یا چهار. فقط همان لحظه را به یاد می&zwnj;آورم و هیچ خاطرۀ دیگری از دوران زندگی&zwnj;شان در طبقۀ بالای خانۀ قدیمی ندارم.</p>
<p>آن خانه از زلزله جان سالم به در نبرده بود. ساختمانش کاملاً سالم بود، اما حیاتی که در آن جریان داشت غرق در بلاتکلیفی، ناامیدی و سوگواری آدم&zwnj;هایی بود که هنوز میان آوار زلزله گیر کرده بودند. سوگواریْ بعد از زلزله به بخشی از هویت مردم کلورَز بدل شده است. ما هم سوگوار بودیم. در طبقۀ پایین خانه مادرم سوگوار برادر جوانش بود و در طبقۀ بالا عمه&zwnj;ام سوگوار پسر جوانش.</p>
<p>عمه برایم شعر می&zwnj;خواند. شعرخواندن قوی&zwnj;ترین واسطۀ ابراز احساسات برای مردم کلورز است. مردم کلورز دوست ندارند شادی&zwnj;شان را نشان دهند، انگار گمان می&zwnj;کنند شاد و شوخ بودن از شکوهشان کم می&zwnj;کند. شاید هم بعد از زلزله دیگر نتوانستند شاد باشند. شادی برایشان گناهی بزرگ بود که خود را به خاطرش نمی&zwnj;بخشیدند. عمه&zwnj;ام را به یاد دارم که در عروسی یکی از بچه&zwnj;هایش دیدمش کنار بخاری نشسته و بی&zwnj;صدا اشک می&zwnj;ریزد. چین&zwnj;های صورتش در هم فرو می&zwnj;رفت و قطره&zwnj;ها از کنار بینی تا لبش پایین می&zwnj;آمد. گریۀ شادی نبود، گریۀ سوگواری بود برای فقدان کسی که می&zwnj;توانست در شادی آن روز شریک خواهرها و برادرهایش باشد. مردم کلورز دهه&zwnj;هاست در سوگ زندگی می&zwnj;کنند. آوارها برداشته شدند، خانه&zwnj;های نو ساخته &zwnj;شدند، آنهایی که جان به در برده بودند، ازدواج کردند، بچه&zwnj;دار و نوه&zwnj;دار شدند، اما مردم هنوز در ذهنشان کنار تلی از خاک و چوب نشسته&zwnj;اند و شعر می&zwnj;خوانند.</p>
<p>زلزله در سی دقیقه بعد از نیمه&zwnj;شب سی و یکم خرداد سال شصت و نه اتفاق افتاد. وقتی کارلوس دونگا داشت نخستین حمله را به سمت دروازۀ اسکاتلند آغاز می&zwnj;کرد تا تیمش را به دور بعد جام جهانی برساند، سی و پنج هزار نفر مردند. از رشت تا منجیل هفتصد روستا خاک شد. بچه که بودم هر سال به کلورز می&zwnj;رفتیم تا در شب زلزله آنجا باشیم. نیمه&zwnj;شب، دقیقاً در زمانی که اتفاق افتاده بود برق را یک دقیقه قطع می&zwnj;کردند. از منجیل تا رشت در خاموشی و سکوتی بی&zwnj;انتها فرو می&zwnj;رفت. ما در خانۀ مادربزرگم جمع بودیم. در ایوانْ رو به شرق می&zwnj;ایستادیم و در تمام آن شصت ثانیه در سکوت به تپه&zwnj;های رحمت&zwnj;آباد نگاه می&zwnj;کردیم. روستاهای رحمت&zwnj;آباد در دامنۀ تپه&zwnj;های شرق سفیدرود قرار دارد و شب&zwnj;ها از ایوان خانۀ مادربزرگم می&zwnj;شود سوسوی چراغ&zwnj;هایش را دید. اما ما فقط تاریکی می&zwnj;دیدیم و من در سکوتی که حتی صدای چکیدن اشک را از چانۀ مادربزرگم به روی موکت ایوان می&zwnj;شنیدم، اهالی کلورز را تصور می&zwnj;کردم که مثل ما در ایوان خانه&zwnj;هایشان جمع شده&zwnj;اند، به سیاهی مطلق نگاه می&zwnj;کنند و آن لحظه را به یاد می&zwnj;آورند.</p>
<p>برزیلی&zwnj;هایی که در ورزشگاه دل&zwnj;آلپی تورین موج مکزیکی می&zwnj;ساختند، نمی&zwnj;دانستند در آن لحظه&zwnj;ای که کارلوس دونگا از کنار خط طولی زمین حرکت می&zwnj;کرد، چه بر سر مردمی آمد که مثل آنها منتظر بودند ببینند توپ به دروازۀ اسکاتلند می&zwnj;رسد یا نه. سی و پنج هزار نفر چه برایشان مهم بود و چه نبود، هرگز نفهمیدند. پسر جوان عمه&zwnj; یکی از آنها بود. در آن روزی که من دو، سه یا چهار ساله بودم، عمه در میانۀ سوگ برای کودکی که به دست&zwnj;هایش نگاه می&zwnj;کرد شعر می&zwnj;خواند و می&zwnj;گفت درِ کوچه را من بسته&zwnj;ام. دلم می&zwnj;خواست در آن لحظه میان شعرش پریده بودم تا بگویم &laquo;عمه من در را بستم، اما سرنوشت از در نمی&zwnj;آید، از سقف بر سرت آوار می&zwnj;شود.&raquo;</p>