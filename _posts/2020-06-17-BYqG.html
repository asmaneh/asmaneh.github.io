--- 
title: "تالارعام و خلوتسرا" 
authors: khaghani 
types: blog 
tags: کاخ شهرستانک,معماری ایرانی,امام‌زاده داوود,معماری قاجاری,دوره قاجاریه,تلفیق سنت و مدرنیته,سنت و مدرنیته در معماری,نقد معماری,هویت معماری,هویت 
featured: false
featureImg: "/assets/img/posts/BYqG.jfif" 
slug: BYqG 
gallery: 
- image_path: "/assets/img/posts/BYqG.jfif" 
  title: "تالارعام و خلوتسرا" 
 
--- 
<div>
<div>
<p style="text-align: justify;">به غذاخوری شیکی بیرون از یکی از شهرهای شمالی با تیغه&zwnj;های شیشه&zwnj;ای، کف براق سرامیک، صندلی&zwnj;های مشکی چرمی و پیش&zwnj;خوان چوبی می&zwnj;رویم. از سر کوچکی دنیا با صاحب رستوران دوست در می&zwnj;آیم و او مرا به اتاق استراحت کارکنان دعوت می&zwnj;کند. تختی چوبی با گلیمی روی آن و میزی با گلدانی از گل&zwnj;های مصنوعی، یک قاب عکس کهنه، یک قرآن درون پوشش گلدوزی و یک رادیوی قرمز شکسته&zwnj;بسته. تضاد این پستوی خودمانی با جلوۀ بیرونی آن برایم جالب بود، آن یکی برای من تعبیر &laquo;نمایش&raquo; داشت و این یکی &laquo;راحتی&raquo;. انگار غذاخوری بازی در چارچوب قواعد اجتماعی و بازار بود و اما پستویش تطابق فضا با رفتار و عادات مألوف. البته به نظر می&zwnj;رسد این یک قاعدۀ عام باشد. گافمن هم در کتاب نمود خود در زندگی روزمره[۱] همین دوتایی را در کافه&zwnj;ای نشان می&zwnj;دهد و زندگی اجتماعی را بازی در نقش&zwnj;های متفاوت بر صحنۀ تئاتر زندگی می&zwnj;داند. اما دیدن این دوتایی برای ما ایرانی&zwnj;ها امری عادی شده است و نمودی از خودهای متفاوت و گاه متضاد شده است. می&zwnj;خواهم بگویم که این دوتایی همیشه دوتایی شخصی/&nbsp;فردی و اجتماعی/&nbsp;عمومی نیست، از پس دوران قاجار این دوتایی شکل و تعبیری کاملا متفاوت برای ما ایرانی&zwnj;ها پیدا کرده است.</p>
<p style="text-align: justify;">این کاخ شهرستانک پایین&zwnj;دست امامزاده داوود است. حیاط&zwnj;هایی که به سیاق آشنایی ایرانی برای اندرونی و خدمات به کاخ تجددمآب ناصر ساخته شده است. این توازی خطی بین صحن عمومی و تالار بار عام غربی و حیاط&zwnj;های خصوصی ایرانی را به وفور در معماری قاجار می توان دید. همین الگو در عمارت مسعودیۀ ظل&zwnj;السلطان با دروازه و مسیر کالسکه و کاخی مشابه کاخ پدر در گلستان و در کنار آنها حیاط&zwnj;های اندرونی می&zwnj;توان دید. هر چند نبایست این دو فضا را کاملا جدا و خالص دید، همانطور که حیاط&zwnj;های اندرونی ظل&zwnj;السلطان خود پر از لوستر و صندلی&zwnj;های روز بود و کاخ بیرونی هم ردپایی از الگوهای آشنای ایرانی در خود داشت، اما انگار این تفاوت&zwnj;ها کم&zwnj;کم به تضادهای پررنگ تر تبدیل می&zwnj;شود. خانۀ معیرالممالک (نه باغ فردوس بلکه محل زندگی او) هم عمارتی با الگوهای نئوکلاسیک غربی است که حیاطی اندرونی محل زندگی خصوصی او با تغییراتی ناچیزی بر اساس الگوی آشنایی حیاط مرکزی ایران نشان است. انگار این دوتایی به دو وجود اشاره می&zwnj;کند، جلوه&zwnj;ای که رنگ عوض می&zwnj;کند؛ اما پشتوانه&zwnj;ای از الگوهای آشنا و راحت آن را حمایت می&zwnj;کند، نمایشی که امکانش تکیه بر پشت صحنه&zwnj;ای دارد. اجازه دهید مثل یک دیالکتیشن تفسیر کنیم و بگوییم هر کدام از این وجوه وابسته به حضور دیگری است و یکی بدون دیگری امکان پذیر نیست. از یک سو، امکان این نمایشِ متفاوت، وابسته به اندرونی آشناست و این یکی میخ هویت برای آن بازی دیگری است، و سکون و ثبات این هم از قبل هیجان و مقبولیت اجتماعی تجددها و بازی&zwnj;های نو پذیرفته می&zwnj;شود.</p>
<p style="text-align: justify;">وسوسه می شوم که ردپای این دوتایی را در روحیات و فضای زندگی ایرانی معاصر بجویم. پسرعموی اعیانی که میز غذاخوری و مبلمان استیل آن&zwnj;چنانی دارد اما صبحانه را همراه خانواده دور سفره&zwnj;ای نشسته بر گلیم آشپزخانه و پشت به اوپن نه در فنجان&zwnj;های میهمانی که در لیوان&zwnj;های دسته&zwnj;دار می خورند. خانم تنهایی که فرش لاکی را در اتاق کوچکی انداخته و همراه تلویزیون کوچک تورکشیده&zwnj;ای و دار قالی محل زندگیش شده است، و فرش نسکافه&zwnj;ای و مبل مخمل قهوه&zwnj;ای اتاق میهمان شده است. زوجی جوان که خانه&zwnj;ای مینیمال و زیبا از سفید و خاکستری دارند؛ اما شب&zwnj;ها فقط با بالشت گلدار و ملافۀ مامان&zwnj;دوز می&zwnj;خوابند. شاید این را دورویی بدانید و نشانی از عدم راحتی ایرانی&zwnj;ها در جهانی دوپاره و در حال گذار؛ اما از نگاهی موازی، این دقیقا سازوکاری بوده است که ایرانی&zwnj;ها لنگر هویتی خود را در تلاطم تغییرات خوب و بد نگه داشته&zwnj;اند. در کنه زندگی امروزی ایرانی&zwnj;ها هم که بنگری، پشت این دکورهای جلوه فروش ناآشنای هر دم به یک شکل، رگه&zwnj;هایی مانا از حیات مألوف ریشه کرده است. پشت بسیاری از بالکن&zwnj;های نمای رومی، ظرف سیرترشی و منقل کباب و سینی لواشک و گلدان شمعدانی مزه دهندۀ این صورت&zwnj;های غریبند.</p>
<p style="text-align: justify;">اصلا همین دوتایی&zwnj;ها و جمع ضدین و نقیضین است که امکان امتدادهای هویتی در شرایط نامطمئن و نامطلوب را ایجاد کرده&zwnj;اند، نوعی تقیۀ فضایی&zwnj;اند تا هم خدا باشد و هم خرما. می&zwnj;توان خیال جهانی یکدست را در ذهن پروراند و روزگاری را تصور کرد که اندرونی و بیرونی تفاوت ماهوی نداشتند و جدایی&zwnj;اش جدایی حریم و حرمت بود. از آنطرف می&zwnj;توان امروزی بود و گفت که برای خیلی&zwnj;ها خود این رگه&zwnj;های مالوف غریب گشته و الفت به همین الگوهای نو پیدا شده است. هر دوی اینها درست است. در خانه&zwnj;های سنتی، حتی امروزی&zwnj;هایشان، پذیرایی و نشیمن دوتایی حرمت و حریم است و در بسیاری از خانه&zwnj;های امروزی هم زندگی&zwnj;ها توازن و یکدستی خاص خود را پیدا کرده است. اما، بیرون از این جهان&zwnj;های متوازن، در روزگار تضادها و تفارق&zwnj;ها، این دوتایی رندانه همان سازوکاری بود که به ایرانی&zwnj;ها کمک کرد در پستوی آشنا پشت دکورهای متغییر چارچوبی از هویت برای خود نگاه دارند. به همین خاطر است که نبایست این جهان را از رویه قضاوت کرد، در درون جهانی از امتدادهای آشنایی و راحتی وجود دارد. تغییرات، اعم از غربزدگی و تجددمآبی&zwnj;ها و نو شدن&zwnj;ها، مطلق نبودند، خرده&zwnj;سیاست&zwnj;هایی فضایی و رفتاری آنها را سرجایشان می&zwnj;نشاند.</p>
<p style="text-align: justify;">اینجا نبایست به دنبال هویت&zwnj;های بزرگ و یکدست بود و یکدست قضاوت کرد. صورت&zwnj;هایی پدید می&zwnj;آیند که نبایست آنها را دربست مساوی وجود گرفت. صدالبته نبایست آنها را هم خنثی تفسیر کرد، اما این صورت&zwnj;ها همۀ داستان در این بازی فضایی نیست. در بسیاری از این گم&zwnj;شدگی&zwnj;های هرروزۀ اجتماعی و مردسالار، زنان و خانه&zwnj;ها کارگردانان و صحنه&zwnj;های حفظ اجتماع ضدین و این نمایش رندانه بودند. اگر نمایش فضاها جلوه&zwnj;ای مردانه، اجتماعی و گاه غریب و غربی پیدا می&zwnj;کرد، از طریق خرده الگوها و آداب و مراسم، در قالب حیاتی زنانه [۲] هویت&zwnj;ها امتداد پیدا کرده است. زنانه در اینجا دقیقا به همین معناست، شکسته شدن چارچوب&zwnj;های تعریفی، هویت&zwnj;ها، نمایش&zwnj;ها و هم زمانی تکثرها و تضادها و امکان وجودهای هیبریدیِ نه این و نه آن. قدیمی&zwnj;ها می&zwnj;گفتند مرد کت است و زن آستر. در بسیاری از جلوه&zwnj;های فرهنگی مدرن ایران نیز با اینکه کت&zwnj;ها عوض می&zwnj;شد، اما آسترها راحتی و آشنایی برای این قباهای نو بودند. خانه&zwnj;ای که با آشپزخانۀ آنچنانی پختنی&zwnj;های بودار را در بالکن انجام می&zwnj;دهد، سفره&zwnj;هایی که در کنار مبل&zwnj;ها انداخته می&zwnj;شود، فضایی مینیمال که در کشوهای سپیدش سجاده&zwnj;ای و چادری رنگی برای نماز دارد، کمدهای خوابی که ذخیره&zwnj;ای از بالشت&zwnj;های گل&zwnj;من&zwnj;گلی و تشک&zwnj;های پنبه&zwnj;دوز در کنار کاور ساتن قهوه&zwnj;ای تخت&zwnj;های کینگ&zwnj;سایز دارند، جیب&zwnj;های جین پر از نخودچی کشمش و ذکر خدا بر لبان ماتیک خورده است، بیرونش دیگران را می&zwnj;کشد اما درونش خودمانی&zwnj;ها را زندگی می&zwnj;بخشد. با این دورویی دلپذیر، ایرانی&zwnj;ها کشتی آشنای خود را در دریای متلاطم تغییرها به پیش می&zwnj;راندند. اصلا ایرانی استادان زیستن در میان این تضادها هستند، یکی از رازهای مانایی&zwnj;شان همین دورویی&zwnj;های رندانه است.</p>
</div>
</div>
<div style="padding-right: 80px;"><span style="font-size: 10pt;">۱. گافمن، اروین.&nbsp;نمود خود در زندگی روزمره. ترجمه مسعود کیانپور. (تهران: مرکز، ۱۳۹۸)</span></div>
<div style="padding-right: 80px;"><span style="font-size: 10pt;">۲. این زنانه و مردانه را نبایست تابع عین به عین زن و مرد دانست.</span></div>
<p style="text-align: justify;">&nbsp;</p>
<p style="text-align: justify;"><span style="font-size: 10pt;"><strong>*شرح تصویر: کاخ شهرستانک، درونی و بیرونی؛ مرز میان معماری متجدد و حیاط آشنای ایرانی</strong></span></p>
<p style="text-align: justify;">&nbsp;</p>