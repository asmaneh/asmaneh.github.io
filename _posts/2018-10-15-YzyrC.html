--- 
title: "تداوم در سنت در حال تغییر | بخش اول" 
authors: bank 
types: blog 
tags: سنت,تداوم,افرا بانک,تاریخ معماری,مطالعات معماری یارن,آسمانه 
featured: false
featureImg: "/assets/img/posts/YzyrC.jpg" 
slug: YzyrC 
gallery: 
- image_path: "/assets/img/posts/YzyrC.jpg" 
  title: "تداوم در سنت در حال تغییر | بخش اول" 
- image_path: "/assets/img/posts/YzyrC-1.jpg" 
  title: "" 
- image_path: "/assets/img/posts/YzyrC-2.jpg" 
  title: "" 
- image_path: "/assets/img/posts/YzyrC-3.jpg" 
  title: "" 
 
excerpt: "سال‌ها قبل، در حین مطالعه برای نگارش کتاب معماری و هویت ـ بررسی معماری معاصر جهان اسلام، در گروه تحقیق مهندسین مشاور نقش مجموعه کتاب و مقاله‌هایی را خواندیم و خلاصه ترجمه یا ترجمه‌هایی از آنها نیز تهیه کردیم." 
--- 
<div>
<div>
<p style="text-align: justify;"><strong>الح الهذلول| خلاصه ترجمه: افرا بانک</strong></p>
<p style="text-align: justify;">سال&zwnj;ها قبل، در حین مطالعه برای نگارش کتاب&nbsp;معماری و هویت ـ بررسی معماری معاصر جهان اسلام، در گروه تحقیق مهندسین مشاور نقش مجموعه کتاب و مقاله&zwnj;هایی را خواندیم و خلاصه ترجمه یا ترجمه&zwnj;هایی از آنها نیز تهیه کردیم. برخی را من خواندم و نوشتم و برخی را دوستان دیگری که در جای خود به نامشان اشاره خواهم کرد. هیچگاه هم به فکر اینکه مجموعۀ&nbsp;منظمی از آنها بدست دیگران دهیم نبودیم. چرا؟ نمی&zwnj;دانم. به هر حال این مجموعه فعالیت&zwnj;هایی است که در نقش و برای نقش انجام شده است، و اطمینان دارم که اگر مخاطبین و خوانندگانی بیابد موجب رضایت همۀ&nbsp;اهالی نقش نیز خواهد شد. این متن&zwnj;ها را نباید&nbsp;ترجمۀ دقیق و جمله به&nbsp;جملۀ منابع اصلی دانست، با اینحال خواندنشان خالی از فایده نخواهد بود. (افرا بانک، پاییز ۱۳۹۷)</p>
<p style="text-align: justify;"><strong>مقدمه</strong></p>
<p style="text-align: justify;">کارل پوپر (Karl Popper) عقیده دارد که سنت، همچون تئوری&zwnj;های علمی، کمک می&zwnj;کند تا بی&zwnj;نظمی&zwnj;های جهان را منظم کنیم. و باز همچون تئوری&zwnj;های علمی، معیاری برای نقد و سپس تغییر به دست می&zwnj;دهد. اما سنت که تلویحاً اشاره به تقلید می&zwnj;کند چگونه تغییر می&zwnj;پذیرد؟ و آیا سنتی که تغییرپذیر است را دیگر می&zwnj;توان سنت نامید؟</p>
<p style="text-align: justify;">پوکاک (J.G.A Pocock) در حل این مسئله عقیده دارد که آگاهی جامعه از گذشته&zwnj;اش در واقع آگاهی جامعه از تداوم آن است. وی ساختار منحصر به فرد هر جامعه را مهم&zwnj;ترین عامل تداوم از گذشته می&zwnj;داند، بنابراین هر جامعه&zwnj;ای گذشته&zwnj;اش را آنطور تصور می&zwnj;کند که موجب تداوم ساختارش می&zwnj;شود. او نشان می&zwnj;دهد که تلقی&zwnj;های جامعه از گذشته و میزان وابستگی به این گذشته&zwnj;ها متناسب با شیوه&zwnj;های متعدد ارتباط با گذشته متنوع است، و اینکه هرچه جامعه&zwnj;ای تداوم داشته باشد تلقی از گذشته و نحوۀ تعامل با آن هم متنوع می&zwnj;گردد. پوکاک معتقد است که هرچه نهادهای اجتماعی فعال&zwnj;تر باشند تداوم در جامعه هم بیشتر است، بنابراین قوانین را به عنوان تاریخ گویای هر جامعه بهترین وسیله برای شناخت گذشته می&zwnj;داند؛ در واقع او می&zwnj;گوید که از مطالعۀ قوانین می&zwnj;توان فهمید که نهادهای اجتماعی چگونه کار می&zwnj;کردند.</p>
<p style="text-align: justify;"><strong>سنت و تداوم</strong></p>
<p style="text-align: justify;">بیایید موضوع &laquo;سنت بعنوان معیاری برای عمل که متداوماً اصلاح می&zwnj;شود&raquo;، و همچنین ایدۀ &laquo;تداوم در قالب سنت متغیر&raquo; را در &laquo;شریعت&raquo; دنبال کنیم.</p>
<p style="text-align: justify;">اولین مدارس حنفی و مالکی در کوفه و مدینه در دهه&zwnj;های ابتدای قرن دوم هجری شکل گرفتند. این مدارس به دلیل نیاز به بازنگری در قوانین بنی&zwnj;امیه درست شدند؛ قوانینی که براساس مشکلات روزافزون ناشی از گسترش سریع مرزهای اسلام وضع می&zwnj;شدند و طبعاً بسیار عمل&zwnj;گرایانه بودند و&nbsp; با هدف تحقق بخشیدن به روح قوانین قرآن ساخته می&zwnj;شدند. این مدارس ابتدا قوانین نوشته و نانوشتۀ متداول را براساس اهداف و نیات اسلام تفسیر می&zwnj;کردند؛ تا اینکه بالاخره، بدنۀ یک نظریۀ اسلامی در این دو مدرسه تشکیل شد. هر نهاد و فعالیتی را با کلام قرآن می&zwnj;سنجیدند و آن را قبول یا رد می&zwnj;کردند. در این کار استنتاج&zwnj;های فردی طلاب یا &laquo;رأی&raquo; آنان دخیل بود، که وقتی به تأیید علمای مدارس می&zwnj;رسید به &laquo;سنت&raquo; تبدیل می&zwnj;شد. اما در قرن دوم هجری، طبق رویۀ معمول این اصطلاح، معنی ضمنی دیگری هم پیدا کرد و به &laquo;مشی مطلوب هر مدرسه در هرزمان که توسط اداره&zwnj;کنندگان آن تبلیغ می&zwnj;شود&raquo; نیز تعبیر شد. توجه به این معنی ضمنی برای درک خاصیت دوگانۀ &laquo;تغییرپذیری&raquo; و &laquo;ثبات&raquo; سنت لازم است.</p>
<p style="text-align: justify;">در ابتدای دوران عباسی قوانین و آرمان&zwnj;های سیاسی جامعه بسیار به دوران صدر اسلام در دوران هجرت به مدینه شبیه شدند. برای این کار لازم بود که با پرشی از بالای سر بنی&zwnj;امیه، به ابتدای اسلام بازگردند و نظریاتی را پرورش دهند که ریشه در عقاید دست&zwnj;نخوردۀ ابتدای رسالت داشت. علمای مدارس تداوم مورد نظر را با تأسی به &laquo;خلفای راشدون&raquo; عملی کردند. و برای این کار دو راه داشتند: اول آنکه روال استدلال در آرا را منظم&zwnj;تر کردند تا تداوم و پویایی آنها را تضمین کنند؛ به این ترتیب علم &laquo;قیاس&raquo; شکل گرفت. دوم آنکه مفهوم &laquo;سنت&raquo; ـ یا شعارهای هر مدرسه ـ را به آرایی پویا تبدیل کردند که براساس روایت&zwnj;های اولیه شکل می&zwnj;گرفت. برای این کار لازم بود که محل اتکای آرای این مدارس تا نسل&zwnj;های اول مسلمانان و مخصوصاً تا به رویۀ خود پیامبر به عقب برگردد.</p>
<p style="text-align: justify;">در نیمۀ دوم قرن دوم هجری این وضعیت باز هم تغییر کرد، بدین ترتیب که دیگر ارجاع به رویۀ پیغمبر یا &laquo;سنت&raquo; هم ناکافی تشخیص داده شد، و قول وی یا &laquo;حدیث&raquo; هم اهمیت پیدا کرد. به این ترتیب دو گرایش متفاوت پدید آمد؛ &laquo;اهل رأی&raquo; که به استنتاج از حدیث و سنت اعتقاد داشتند و &laquo;اهل حدیث&raquo; که آنچه از احادیث برمی&zwnj;آمد را بی چون و چرا قبول می&zwnj;کردند. و اینجا به قول پوکاک لازم بود اتفاقی بیفتد تا برای نجات احکام اسلامی از زوال، تداوم آنها را تضمین کند. این کار را &laquo;الشافعی&raquo; بر عهده گرفت و برای آنکه وحدتی میان مدارس مختلف پدید آورد اصل استخراج احکام را بر &laquo;نص قرآن&raquo; نهاد و &laquo;سنت&raquo; ـ که به رویۀ پیامبر براساس شرایط زمان اطلاق می&zwnj;شدـ را در درجۀ دوم قرارداد. او امیدوار بود که با وحدت بخشیدن به مبنای استخراج احکام وحدتی میان مدارس پدید آید. دو مرجع دیگر استخراج احکام هم توسط الشافعی تعیین شد: &laquo;اجماع&raquo; یا اتفاق نظر، و &laquo;قیاس&raquo; یا استدلال. این هردو از پیش هم وجود داشتند، ولی الشافعی به آنها معنای تازه&zwnj;ای داد. در مورد اجماع او معتقد بود که اتفاق نظر همۀ جامعۀ اسلامی لازم است و نه فقط اجماع طلاب و بزرگان یک مدرسۀ خاص. در مورد قیاس، او شیوه&zwnj;های غیرعلمی و شخصی استدلال، مانند &laquo;رأی&raquo; و &laquo;استحسان&raquo; را مردود شمرد و تنها استدلال بر پایۀ نظم منطقی را پذیرفت. بنابراین الشافعی برای رسیدن به هدف خود نه فقط ایده&zwnj;&zwnj;های جدید را مطرح کرد، بلکه به مفاهیم قدیمی هم جهت تازه&zwnj;ای بخشید. موفقیت الشافعی در آن بود که توانست همۀ ایده&zwnj;ها را در یک قالب منظم ساماندهی کند که &laquo;اصول فقه&raquo; را شکل داد.</p>
<p style="text-align: justify;">موضع&zwnj;گیری الشافعی در مورد &laquo;سنت&raquo; که موجب شد رویۀ الهی پیامبر به عنوان اصلی انکارناپذیر تحکیم شود، اهمیت &laquo;حدیث&raquo; را ثابت کرد؛ دیگر کسی نمی&zwnj;توانست با حدیث مخالفت کند، نهایتاً ممکن بود کسانی در صحت حدیثی تردید کنند. به این ترتیب &laquo;علم&zwnj;الحدیث&raquo; به وجود آمد، و سه مدرسۀ علمیۀ جدید هم شکل گرفت. اول مدرسۀ شافعی ـ که خود وی در آن تدریس می&zwnj;کردـ و دو مدرسۀ &laquo;حنبلی&raquo; و &laquo;ظهیری&raquo; ـ که مدافعان سرسخت سنت بودند. دو مدرسۀ اولیۀ حنفی و مالکی موضع محافظه&zwnj;کارانه&zwnj;ای نسبت به نظریۀ الشافعی گرفتند. از آنجایی که نظریۀ وی مدافعانی داشت که ممکن بود نظام پدرسالارانۀ &nbsp;قانونگذاری این مدارس را زیر سؤال ببرند، آنها &laquo;سنت&raquo; را قبول کردند. باقی کار خیلی سخت نبود، چون باقی نظرات الشافعی دربارۀ حدیث، قبلاً به نحوی در این دو مدرسه هم مورد قبول بودند.</p>
<p style="text-align: justify;">نظریۀ سنتی احکام اسلامی طی قرن سوم هجری ـ پس از فوت الشافعی ـ رشد کرد. اگرچه این نظریه براساس همان &laquo;اصول&raquo; که الشافعی وضع کرده بود ـ یعنی قرآن، سنت، قیاس و اجماع ـ بنیان گذاشته شده بود ولی ساختار آن متفاوت بود. تا آن زمان &laquo;اجماع&raquo; خود منبعی برای وضع قوانین به حساب می&zwnj;آمد و پیروی از آن برای تمام نسل&zwnj;های بعدی هم واجب بود، اما الشافعی آن را به معیاری برای تصدیق آنچه از قرآن استنباط می&zwnj;شود تبدیل کرد. در این نظام &laquo;سنت&raquo;، مدارک ضبط شده&zwnj;ای است که برای صحه گذاشتن بر &laquo;اجماع&raquo; و &laquo;قیاس&raquo; به کار می&zwnj;آید. در چنین حالتی دیگر &laquo;اجتهاد&raquo; که برداشت شخصی افراد از منابع احکام اسلامی است جایی نداشت و تحولات مربوط به وضع احکام به همان &laquo;اجماع&raquo; محدود شد.</p>
<p style="text-align: justify;">در روند تحولات &laquo;شریعت&raquo;، گذشته به عنوان راهنمایی معتبر برای زمان حال به رسمیت شناخته شده است. درست به همین دلیل است که شریعت توانسته پیشرفت کند، مقبول شود و سنت را شکل دهد. و سنت به ترتیبی که ذکر آن رفت در قرن&zwnj;های دوم و سوم موضوع مباحثه و نقد و تغییر قرار گرفت. بعدها به دلایل پیچیده&zwnj;ای آهنگ این روند تغییر و نقد کند شد، اما باید متوجه بود که در همین زمان هم که رشد نظری شریعت متوقف شد هیچگاه کسی با &laquo;شریعت&raquo; بعنوان یک سنت مقابله نکرد، بلکه هم بدنۀ جامعۀ مسلمان و هم افراد حوزوی با آن کنار آمدند و بی&zwnj;حرف و نقل آن را قبول کردند. پرسش پوکاک دربارۀ اینکه &laquo;چرا باید در زمان حال از گذشته پیروی کرد؟&raquo; و &laquo;چگونه می&zwnj;توان گذشته را به حال تبدیل کرد؟&raquo; هیچگاه برای مسلمانان مطرح نشد. آنان سنت را قبول کردند؛ برای آنان گذشته با زمان حال تفاوتی نداشت.</p>
<p style="text-align: justify;"><strong>سنت شهرنشینی</strong></p>
<p style="text-align: justify;">شهرهای مسلمانان بازتاب همان زیرنقش ثابت، بی&zwnj;معارض و ماندگار سنت&zwnj;های آنان بود. در بطن این شهرها مسلماً سنت ساختمان&zwnj;سازی هم شکل می&zwnj;گرفت که با آنکه در طول زمان تغییراتی هم در آن حادث می&zwnj;شد، اما به هرحال ریشۀ ثابتی داشت. در اوایل قرن بیستم میلادی این سنت ساختمان&zwnj;سازی مورد اعتراض قرار گرفت. شبکه&zwnj;های شطرنجی خیابان&zwnj;ها، خانه&zwnj;های ویلایی و آپارتمان&zwnj;ها و بتن مسلح و شیشه و سیمان جای بافت&zwnj;های سنتی و خانه&zwnj;های به هم تکیده و حیاط&zwnj;های مرکزی و سنگ و خشت و آجر و چوب را گرفت. بنابراین محیط&zwnj;هایی بوجود آمدند که به شدت با محیط&zwnj;های سنتی متفاوت بودند. حالا لازم است که پرسش پوکاک را در مورد اینکه چگونه گذشته می&zwnj;تواند به حال تبدیل شود جواب بگوییم. و چون دیدگاه من در اینجا آن است که گذشته را به نحوی مفید و قابل استفاده برای جبران از هم&zwnj;گسیختگی&zwnj;ها و آشفتگی&zwnj;های زائیدۀ محیط&zwnj;های امروزی تفسیر کنم پس باید به پرسش دیگر وی هم پاسخی داده شود، آنجا که می&zwnj;پرسد آیا لازم است که گذشته در زمان حال نیز جریان پیدا کند؟</p>
<p style="text-align: justify;">در ممالک اسلامی دو پاسخ به این پرسش داده شده است. اول، از سوی سنت&zwnj;گراها که به سادگی گذشته را بهترین راهنمای امروز می&zwnj;دانند و با کمک همین حرف صورت مسئله&zwnj;ها را پاک می&zwnj;&zwnj;کنند. در طبیعت تفکر آنها عدم تغییر و تحول نهفته است، راهی که آنها می&zwnj;روند به هیچ جا مگر سنت&zwnj;گرایی ختم نمی&zwnj;شود. آزادی&zwnj;خواهان در مقابل، گذشته را ابداً صاحب وجاهت لازم برای راهبری امروز نمی&zwnj;دانند. به عقیدۀ آنان &laquo;سنت، تقدیر ما است.&raquo; و &laquo;پیشرفت امری است که اجباراً از بیرون بر ما وارد می&zwnj;شود&raquo;. این عقیده جوامع را صاحب حق انتخاب می&zwnj;کند، بخش سنتی آن را از انتخاب و تصمیم&zwnj;گیری حذف می&zwnj;کند، و به طور ضمنی به وجود فرهنگ&zwnj;ها و جوامعی با حق نفوذ بر دیگران می&zwnj;انجامد. آزادی&zwnj;خواهان به این ترتیب همۀ گذشته و پیش&zwnj;زمینه&zwnj;های فرهنگ، درواقع &laquo;خود&raquo; را از صحنۀ امروز حذف می&zwnj;کنند و با توسل به &laquo;گذشته&raquo; یا &laquo;دیگران&raquo; در حقیقت از مواجهۀ واقع&zwnj;بینانه با مسایل امروز شانه خالی می&zwnj;کنند.</p>
<p style="text-align: justify;">من می&zwnj;خواهم دیدگاه دیگری را مطرح کنم که به امروز توجه می&zwnj;کند. این دیدگاه هیچگاه کورکورانه از گذشته تبعیت نمی&zwnj;کند و آن را صاحب اقتدار نمی&zwnj;شناسد، اگرچه که به وثوق آن اعتقاد دارد، و بنابراین گذشته را منبع الهام خوبی برای زمان حال می&zwnj;داند. این دیدگاه مانند آزادی&zwnj;خواهان سنت را بعنوان یک چیز بی&zwnj;فایده انکار نمی&zwnj;کند. همانطور که پوپر می&zwnj;گوید &laquo;می&zwnj;شود نظریۀ تازه درست کرد، اما نظریۀ جدید برای آن درست می&zwnj;شود که مشکلاتی که با نظریۀ قدیمی حل&zwnj;نشده باقی مانده حل و فصل شود&raquo;. بنابراین نمی&zwnj;توان نظریۀ قدیمی را آنچنان از صفحۀ روزگار حذف کرد که گویی هرگز وجود نداشته است. از آن طرف دیدگاه سنت&zwnj;گرایان را هم نمی&zwnj;توان قبول کرد که به هر چیز قدیمی قداست می&zwnj;بخشند. سنت درواقع سکوی پرتاب ما است. در این حالت سنت را باید بتوان نقد کرد و تغییر داد. به قول استنفورد اندرسن (Stanford Anderson): &laquo;سنتی که ما از آن صحبت می&zwnj;کنیم انبانی از دانش، یا فهرستی از وقایع مستحدثه نیست، بلکه پیکرۀ زنده&zwnj;ای از آرا، ارزش&zwnj;ها، اخلاقیات و مانند آن است که هنوز به نقد درنیامده است.&raquo; در این دیدگاه، سنت دیگر جبر نیست، بلکه اختیار است.</p>
<p style="text-align: justify;">مشکل امروز ما این است که محیط شهری ما به شدت با آنچه در قدیم داشته&zwnj;ایم متفاوت است. باید ببینیم چرا اینطور شده؟ و چطور می&zwnj;توانیم دوباره شهر خود را با شهر سنتی پیوند دهیم؟</p>
<p style="text-align: justify;">اگر بخواهیم فضای عینی و مادی زندگی ار در جوامع مسلمان در گذشته و حال بررسی کنیم، یک کار خوب این است که قوانین را بعنوان یکی از مهم&zwnj;ترین نهادهای اجتماعی بررسی کنیم؛ بخصوص در جوامع مسلمان که &laquo;شریعت&raquo; بر تمامی مراتب زندگی افراد مؤثر است. بررسی قوانین خیلی اهمیت دارد، به خاطر اینکه قوانین به نوعی فضای عینی زندگی را هم تحت تأثیر قرار می&zwnj;دهند. بررسی قوانین اطلاعات ضروری برای شناخت رابطۀ میان عوامل سیاسی، اجتماعی ـ فرهنگی، و محیطی را به دست می&zwnj;دهد.</p>
<p style="text-align: justify;">برای آنکه بفهمیم بافت شهرهای مسلمان چگونه شکل گرفته است خوب است که به کل آن بصورت موجودی واحد نگاه کنیم. ما در اینجا می&zwnj;خواهیم بدانیم که چرا و تحت تأثیر چه عواملی بافت شهرهای اسلامی شکل گرفته و قصدمان تحلیل شکل و حجم نیست. در مرحلۀ بعدی می&zwnj;خواهیم بفهمیم که روند شکل&zwnj;گیری هر یک از عناصر فضای مادی شهرها چه بوده و چه چیزهایی در شکل&zwnj;گیری آن دخیل بوده&zwnj;اند. برای آنکه بررسی را به یک نمونه محدود کنیم اصل رعایت حریم خصوصی را در نظر می&zwnj;گیریم، و نگاه می&zwnj;کنیم که چگونه شهرها و خانه&zwnj;های اسلامی تحت تأثیر این اصل شکل گرفته&zwnj;&zwj;&zwnj;اند.</p>
<p style="text-align: justify;">(ادامه دارد)</p>
</div>
</div>