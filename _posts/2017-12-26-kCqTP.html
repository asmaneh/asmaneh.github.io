--- 
title: "مصاحبه با مهندس سیحون (۲)" 
authors: pouresmaiel 
types: blog 
tags: سیحون,هوشنگ سیحون,مریم پور‌اسماعیل,مصاحبه,آسمانه,مطالعات معماری ایران 
featured: false
featureImg: "/assets/img/posts/kCqTP.jpg" 
slug: kCqTP 
gallery: 
- image_path: "/assets/img/posts/kCqTP.jpg" 
  title: "مصاحبه با مهندس سیحون (۲)" 
- image_path: "/assets/img/posts/kCqTP-1.jpg" 
  title: "برج آرامگاه بوعلی در همدان" 
- image_path: "/assets/img/posts/kCqTP-2.jpg" 
  title: "یک انبار در کارخانهٔ برق تهران" 
 
excerpt: "صحبت ما گرم و چایی من سرد شده بود. با این وجود آن را به یک جرعه سر کشیدم و دربارهٔ ارزش معماری ایران سئوالی طرح کردم." 
--- 
<div>
<div>
<p style="text-align: justify;">صحبت ما گرم و چایی من سرد شده بود. با این وجود آن را به یک جرعه سر کشیدم و دربارهٔ ارزش معماری ایران سئوالی طرح کردم.</p>
<br />
<p style="text-align: justify;">از نحوهٔ سخن ایشان آشکار بود که علاقهٔ خاصی به آثار معماری ایران دارند. مطالب گفتنی را که در این زمینه داشتند، منظم کردند و این چنین ادامه دادند:</p>
<br />
<p style="text-align: justify;">&laquo;معماری ایران پیش از اسلام و پس از آن دارای تنوع و ارزش فوق&zwnj;العاده است و در تاریخ هنر مقامی والا دارد. ولی درجهٔ ارزش همهٔ اعصار یکسان نیست. معماری هخامنشی با وجود عظمت و جلال خارق&zwnj;العاده، صفا و خلوص و یک&zwnj;رنگی با محیط را که در آثار ساسانی محسوس است، ندارد. ابنیهٔ این دوره (مثلاً تخت جمشید) مخلوطی است از سبک&zwnj;های آشوری و مصری و یونانی. از این گذشته، سازنده&zwnj;های آن، کمتر ایرانی بوده&zwnj;اند. حتی در یکی از کتیبه&zwnj;های تخت جمشید به این نکته اشاره شده است که مصالح و بنّا و پاره&zwnj;ای از متخصصین را از نقاط دوردست امپراتوری آورده&zwnj;اند. با این وصف، آثار عهد هخامنشی، عاری از عظمت و اهمیت نیست. برجسته&zwnj;ترین و درخشان&zwnj;ترین دوره در ایرانِ پیش از اسلام، بی&zwnj;شک دورهٔ ساسانی است.</p>
<br />
<p style="text-align: justify;">تأثیر نزدیکی با امپراطوری روم در آثار این دوره محسوس است، با این وجود، تطابق با محیط و رنگِ محلی و خلوص و تازگی دارد. بهترین نمونهٔ معماری این دوره تاق کسری است. معماری ساسانی به نوبهٔ خود نفوذ بسیاری در معماری غربی داشته و از دو راه، یکی ترکیه و یونان و ایتالیا و فرانسه، و دیگری مصر و افریقای شمالی و اسپانیا به قارهٔ اروپا راه یافته است. از طرفی، تأثیر آن تا دورهٔ بعد از اسلام و به طور کلی در معماری عرب و اسلامی نیز محسوس است.</p>
<br />
<p style="text-align: justify;">و اما پس از اسلام با این که معماری سلجوقی شایان دقت و واجد ارزش و اهمیت است، درخشان&zwnj;ترین دوره را که کمال معماری اسلامی در ایران است، باید عصر صفوی شمرد، خاصه این که از این دوره آثار نسبتاً سالم بر جای مانده است.</p>
<br />
<p style="text-align: justify;">بزرگ&zwnj;ترین اشتباه این است که تصور شود هنر معماری ایران پس از اسلام، تحت نفوذ معماری عرب بوده است. قطع نظر از این که اعراب اصولاً معماری نداشته&zwnj;اند و نفوذ معماری ایرانی، خصوصاً ساسانی در هنر ایشان مشهود است، سبک معماری ایران نیز با سایر ملل مسلمان تفاوت&zwnj;های بارز دارد. مثلاً مساجد دورهٔ صفوی فاقد آن قدرت مذهبی و روح عرفانی است که در معابد ملل دیگر احساس می&zwnj;شود؛ گویی این مساجد برای بزم و نشاط ساخته شده&zwnj;اند و در داخل هیچ یک از معابد سایر ملل چنین حال بهجت و انبساط به انسان دست نمی&zwnj;دهد. زیبایی و ظرافت کاشی&zwnj;های رنگین و نقش و نگارهای شاعرانه، با تناسبات قرینه و ابعاد موزون در هم آمیخته و بر نشاط مساجد می&zwnj;افزایند. می&zwnj;توان گفت معماران هنرمند ایرانی در هنر خود مذهب را در درجهٔ دوم قرار داده و بیشتر به محیط و روحیهٔ شخصی خود و ذوق ملی و توجه سلاطین هنرپرور نظر داشته&zwnj;اند. شهر اصفهان شاهکار معماری دورهٔ صفوی است. میدان شاه این شهر از جهت تناسب ابعاد و وسعت و مناظر و مرایا در نوع خود در سراسر جهان کم&zwnj;نظیر است. زیبایی مسجد شاه و مسجد شیخ لطف&zwnj;الله و عالی&zwnj;قاپو خیره&zwnj;کننده است. حتی از نظر شهرسازی نیز در ساختمان میدان و بازار و خیابان&zwnj;ها و ابنیه، اصول منطقی متناسب با زمان به کار رفته است.</p>
<br />
<p style="text-align: justify;">بالاخره دورهٔ قاجار که به زمان ما نزدیک&zwnj;تر است، به اشتباه عصر انحطاط قلمداد شده (است). تردیدی نیست که در این عصر فن معماری به رکود و سستی دچار بوده (است) ولی با این وصف، نمونه&zwnj;های نسبتاً با ارزشی از آثار این عصر باقی مانده که در حد خود خوب هستند. قصور سلطنتی قاجار، مسجد سپهسالار، دروازه&zwnj;های سابق تهران، بعضی ابنیهٔ ولایات از جمله سردر شاهزاده حسین در قزوین و پاره&zwnj;ای منازل مسکونی مجلل و قدیمی پایتخت، نمونه&zwnj;های مشخص این دوره به شمار می&zwnj;رود.</p>
<br />
<p style="text-align: justify;">متأسفانه در دورهٔ بیست ساله، پاره&zwnj;ای از این آثار را یا از میان بردند و یا به دست ویرانی سپردند. یکی از بناهای جالب این عصر که اکنون اندکی ویران شده (است) منزل امام جمعه در تهران است. بقاع حضرت عبدالعظیم را نیز می&zwnj;توان ذکر کرد&raquo;.</p>
<br />
<p style="text-align: justify;">سخن که به اینجا رسید سعی کردم دربارهٔ معماری جدید ایران از ایشان استفسار کنم. مهندس سیحون مایل نبود در این مورد قضاوت کند؛ زیرا دروهٔ فعلی را مغشوش و کارها را غلط&zwnj;انداز و بی&zwnj;قاعده تلقی می&zwnj;کرد. با وجود این، توضیحات زیر را داد:</p>
<br />
<p style="text-align: justify;">&laquo;در ایران به هیچ وجه به مسئلهٔ &laquo;شهرسازی&raquo; توجه نشده و پایتخت ما از این لحاظ بسیار زشت و بی&zwnj;قاعده است. شهر بدون هیچ نقشه&zwnj;ای توسعه پیدا می&zwnj;کند و بناهای جدید مثل قارچ از هر کنار می&zwnj;رویند؛ بی&zwnj;آن که وسایل آسایش اولیهٔ افراد تأمین شده باشد. خیابان&zwnj;ها و کوچه&zwnj;های عمودی و افقی راه&zwnj;ها را دور و عبور و مرور وسایط نقلیه را دشوار می&zwnj;سازد.</p>
<br />
<p style="text-align: justify;">کج&zwnj;سلیقگی در ساختمان، عدم تناسب بناها و مراعات نکردن اصول صحیح فنی، وضع بدی را پیش آورده و شهر را زشت کرده است. ساختمان به معنای واقعی آن انجام نمی&zwnj;شود و به درد منظوری که برای آن ساخته می&zwnj;شود نمی&zwnj;خورد. از این گذشته، پیش&zwnj;بینی&zwnj;ها لازم برای حفظ سلامتی و آسایش و رفاه ساکنین منازل نمی&zwnj;شود. تردیدی نیست که وضع ساختمان یک شهر، خواه&zwnj;ناخواه در روحیهٔ ساکنین آن مؤثر است. کارگر یا کارمندی که در خانهٔ خود، نور و سبزه و آسایش داشته و محل کارش مفرح و نزدیک به محل سکونتش باشد، طبعاً با شوق و دلگرمی کار می&zwnj;کند. منزل مرفه و جمع و جور و دلگشا حس علاقهٔ خانوادگی و دلبستگی به جامعه را در افراد ایجاد می&zwnj;کند و تا حدی از گسیختگی نظم خانواده و فساد اجتماعی جلوگیری می&zwnj;نماید.</p>
<br />
<p style="text-align: justify;">اکنون شهرهایی که در کشورهای مترقی ساخته یا پیراسته می&zwnj;شوند، قسمت&zwnj;های مهم آن&zwnj;ها از قبیل خانه&zwnj;ها و کارخانه&zwnj;ها و بازارها و مدارس و تفرج&zwnj;گاه&zwnj;ها و ابنیهٔ عمومی، طبق نقشهٔ قبلی پیش&zwnj;بینی می&zwnj;شود. ولی زندگی در شهری مانند تهران که اتوبوس&zwnj;رانی و خیابان&zwnj;بندی و برق و آب و ارتباطات آن منظم نیست، به زندگی در زندانی بزرگ شبیه&zwnj;تر است.</p>
<br />
<p style="text-align: justify;">و اما راجع به فن معماری باید گفت اکثر کسانی که فعلاً به امر ساختمان اشتغال دارند، افرادی کم&zwnj;اطلاع یا بی&zwnj;اطلاع و سهل&zwnj;انگار و بی&zwnj;توجه هستند. هنر ایشان به هدر دادن سرمایهٔ ملی و درآوردن آن به صورت مشتی خشت و گل و آجر و منازل غیر قابل سکونت و زشت و بی&zwnj;استحکام است.</p>
<br />
<p style="text-align: justify;">ایرادهای زیر را می&zwnj;توان بر معماری کنونی ما گرفت:</p>
<br />
<p style="text-align: justify;">1-&nbsp;&nbsp;&nbsp;&nbsp; معماری ما جنبهٔ ملی و محلی خود را از دست داده است. ایران کشوری است دارای آفتاب شدید و درجهٔ اختلاف فصول در آن زیاد است. معماران قدیمی با ایوان&zwnj;های سرپوشیده&zwnj;ای که در جنوب منازل می&zwnj;ساختند، از حرارت تابستان می&zwnj;کاستند و بدون این که از اصول فنی مطلع باشند، اقلاً آسایش مردم و وضع محیط را در نظر می&zwnj;گرفتند؛ ولی مهندسین و معماران امروزی با تقلید کورکورانه از ساختمان&zwnj;ها اروپا &ndash; که آب و هوایش با ایران اختلاف دارد &ndash; ایوان&zwnj;ها را حذف می&zwnj;کنند و در جنوب ساختمان پنجره&zwnj;های سرتاسری می&zwnj;گذارند. نتیجه این است که در زمستان&zwnj;ها اطاق&zwnj;ها بسیار سرد و در تابستان به شدت گرم می&zwnj;شود؛ یعنی قسمت اعظم سال غیر قابل سکونت می&zwnj;گردد.</p>
<br />
<p style="text-align: justify;">2-&nbsp;&nbsp;&nbsp;&nbsp; آسایش ساکنین خانه و بهداشت ایشان رعایت نمی&zwnj;شود. مالکین به زیاد کردن اتاق&zwnj;ها توجه دارند که هر چه زودتر بتوانند آن&zwnj;ها را اجاره بدهند. برای این که کار ارزان تمام شود، بی&zwnj;دقت و بدون نقشه می&zwnj;سازند و سلامتی و راحتی ساکنین آیندهٔ خانه را فدای اهمال و سودجویی خود می&zwnj;کنند. مهندسین نیز در صورت اطلاع، غالباً برای جلب منفعت شخصی، ایشان را راهنمایی نمی&zwnj;کنند.</p>
<br />
<p style="text-align: justify;">3-&nbsp;&nbsp;&nbsp;&nbsp; در غالب این ساختمان&zwnj;ها رعایت زیبایی نشده است و اگر هم احیاناً شده، طوری است که اگر نمی&zwnj;شد بهتر بود. برای خوش&zwnj;نما جلوه دادن &ndash; پیش&zwnj;امدگی&zwnj;ها، ستون&zwnj;ها و سوراخ سمبه&zwnj;هایی به ساختمان می&zwnj;افزایند که نه تنها زائد به نظر می&zwnj;رسد، بلکه در حجم&zwnj;های کوچک بسیار زشت و زننده است. لازم به ذکر نیست که گاهی نمای ساختمان را با رنگ&zwnj;های زشت و نامتناسب رنگ&zwnj;آمیزی می&zwnj;کنند. متأسفانه بسیاری از اشخاص که پول لازم برای ساختمان دارند، فهم و ذوق لازم را ندارند.</p>
<br />
<p style="text-align: justify;">4-&nbsp;&nbsp;&nbsp;&nbsp; آسایش داخلی افراد خانواده مراعات نمی&zwnj;شود. محل اتاق&zwnj;ها و آشپزخانه و اتاق پذیرایی راحت و عملی نیست.</p>
<br />
<p style="text-align: justify;">5-&nbsp;&nbsp;&nbsp;&nbsp; اصول اولیه و قواعد صحیح ساختمانی رعایت نمی&zwnj;شود؛ در نتیجه ساختمان به زودی فرسوده می&zwnj;شود و از ریخت می&zwnj;افتد و احیاناً از بین می&zwnj;رود. به این طریق، قسمتی از سرمایهٔ ملی را تدریجاً به فنا می&zwnj;سپارند!&raquo;</p>
<br />
<p style="text-align: justify;">***</p>
<br />
<p style="text-align: justify;">هنرمندان معمولاً شکسته&zwnj;نفسی می&zwnj;کنند؛ به همین خاطر وقتی خواستم از کارهای مهندس سیحون و سوابق تحصیلی ایشان سؤال کنم، به محظور برخوردم. ایشان تحصیلات مقدماتی خود را در تهران انجام داده&zwnj;اند و در رشتهٔ معماری از دانشکدهٔ هنرهای زیبا به احراز دیپلم با درجهٔ ممتاز نائل شده&zwnj;اند. پس از آن به فرانسه رفته و از مدرسهٔ عالی هنرهای زیبای پاریس، دیپلم معماری دریافت داشته&zwnj;اند و اینک نیز دانشیار دانشکدهٔ هنرهای زیبا هستند.</p>
<br />
<p style="text-align: justify;">ساختمان آرامگاه بوعلی در همدان، مشهورترین کار ایشان است که به اتمام رسیده (است). مهندس سیحون نقشهٔ اصلی این بنا را در پاریس کشیده و به عنوان طرح خاتمهٔ تحصیلی خود به مدرسهٔ هنرهای زیبای پاریس ارائه داده است. این بنای معظم در عین این که با جدیدترین مصالح و اصول معماری نو ساخته شده است، از جهاتی شبیه به سبک معماری ایران در دورهٔ سلجوقی است و برج مرتفع آن بی&zwnj;شباهت به گنبد قابوس نیست؛ چه منظور این بوده است که سبک معماری دورهٔ بوعلی در نظر گرفته شود. از طرفی،&nbsp; قسمت زیرین بنا مخلوطی از سبک&zwnj;ها مصر و یونان و روم قدیم است. غرض ایشان این بوده که نشان دهند دانش بوعلی بر پایهٔ فلسفه و فرهنگ جهان قدیم قرار دارد.</p>
<br />
<p style="text-align: justify;">با توجه به کوشش و ذوق و دقتی که در ساختمان این آرامگاه به عمل آمده و زیبایی و عظمت نمای آن، می&zwnj;توان اثر مزبور را یکی از شاهکارهای معماری معاصر ایران دانست.</p>
<br />
<p style="text-align: justify;">از کارهای دیگر مهندس سیحون، یکی ساختمان مربوط به کارخانهٔ برق در میدان ژاله است که به زودی پایان خواهد یافت و نمای ساده و زیبای آن توجه بینندگان را جلب می&zwnj;کند، و البته نکات فنی دیگری که در ساختمان داخل آن به کار رفته، قابل فهم اهل فن است. از این گذشته اکنون مشغول ساختن مخزن برقی در خیابان شمالی پارک شهر و کارخانهٔ جدید آردسازی در شمال تهران هستند.</p>
<br />
<p style="text-align: justify;">پس از این که مذاکرهٔ ما خاتمه پذیرفت، مهندس سیحون در جواب آخرین سؤال کوتاه من که با چه مصالحی باید در ایران بنا ساخت؟ گفتند: &laquo;باید از جدیدترین مصالح استفاده کرد و طبیعی&zwnj;ترین آن&zwnj;ها برای ایران آجر است، که هم از نظر فنی و هم از لحاظ زیبایی و استحکام با ساختمان&zwnj;های فعلی ما مناسبت دارد&raquo;. و افزودند: &laquo;صنعت معماری وقتی ترقی می&zwnj;کند که وضع اقتصادی خوب بشود و سرمایه&zwnj;ها به کار بیفتد و احتیاجات عامه بسط پیدا کند. در صورت تحقق یافتن این آرزو نباید فراموش کرد معمار هم مثل هنرمندان دیگر نیازمند به آزادی فکر و عمل است تا بتواند نقشه&zwnj;های خود را اجرا کند و شخصیت خود را بنمایاند. اختناق فکری و نداشتن آزادی، هنر را از میان می&zwnj;برد. فقط ساختن مهم نیست؛ خوب ساختن و وجود آزادی برای این که معمار بتواند ذوق و سلیقه و نبوغ خود را آزادانه در قالب بنا بریزد و برای آیندگان به یادگار بگذارد، مهم&zwnj;تر است&raquo;.</p>
<br />
<p style="text-align: justify;">علم و زندگی</p>
<p style="text-align: justify;">&nbsp;</p>
</div>
</div>