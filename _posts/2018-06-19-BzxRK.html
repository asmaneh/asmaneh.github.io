--- 
title: "ساختن و خواندن ۳: فهم غنای هنرمندانۀ اثر معماری با رجوع به اندیشه‌های ویلهلم دیلتای" 
authors: tabatabaei 
types: blog 
featured: false
slug: BzxRK 
--- 
<div>
<div>
<p>یکی از پرسش&zwnj;هایی که در جهان جدید بیش از همیشه ذهن و دست معماران و متفکران معماری را درگیر خود کرده&zwnj;است، نحوۀ استفاده از آثار معماری گذشته در امروز و موضوعات خاص و تازۀ آن است. این موضوع مخصوصا برای ما که در سرزمینی با نمونه&zwnj;هایی بسیار هنرمندانه و غنی زندگی می&zwnj;کنیم پر اهمیت&zwnj;تر است. توصیه به سفر و حضور در بناهای گذشته را از زبان اهل حرفه چون کوربوزیه، کان، آندو، رایت، زومتور و بسیاری استادان خود شنیده&zwnj;ایم و می&zwnj;دانیم که این معماران هنرمند هم در کنار بسیاری متفکران معماری از رویکردها و نحله&zwnj;های مختلف فکری، بهره از آموزه&zwnj;های گذشتگان در معماری امروز را لازم می&zwnj;دانند و بی&zwnj;توجهی به آن را عجیب می&zwnj;شمارند. البته دسته&zwnj;&zwnj;ای از معماران امروزی هم هستند که آنقدر دانشِ معماریِ اکنون را منقطع از گذشته می&zwnj;دانند که هیچ نیازی به مطالعۀ آن برای ساخت خانه&zwnj;ها و مدرسه&zwnj;ها و مساجد و کلیساهای امروزی نمی&zwnj;بینند و هر تغییری و به هر نحوی در شکل بنا را صرف تازه بودن، ارزشمند و حتی گاه مقابله با گفتمان قدرت غالب می&zwnj;دانند و این ادعا را با اندیشۀ فیلسوفانی چون فوکو و دریدا تزیین می&zwnj;کنند و بناهایی می&zwnj;سازند که نه فقط برای زندگی خوب نیستند که حتی گاه عامدانه نمی&zwnj;شود از آن استفاده کرد و به صراحت بیان می&zwnj;کنند که کارکردی برای آن قایل نیستند و فقط بردگان قدرتند که هنوز در بند کارکرد باقی مانده&zwnj;اند. از انحصارگرایی شتابزدۀ این نحله فکری که بگذریم قطعا این برخورد با موضوع معماری هم می&zwnj;تواند در صورت روشمندی و بیان نحوۀ برخورد با مساله ( و نه صرفا به واسطۀ تازگی فرم و تبلیغات گسترده بر شهرت معمار) و در رفت و برگشت نقد و ساختن، به آگاهی ما نسبت به معماری بیافزاید اما بدیهی است قرار بر ساخته شدن شهری پر از این نمونه&zwnj;های آزمایشی نیست. فکر می&zwnj;کنم خانه&zwnj;ای که نمی&zwnj;شود از آن استفاده کرد و این وجه به کلی از طراحی&zwnj;اش پاک شده را بهتر است مثلا ضد - خانه بنامیم و موقع فهم روشن&zwnj;تر کنیم که دربارۀ موجودی تازه خلق شده حرف می&zwnj;زنیم و نه معنایی روزمره که تاریخی به قدمت بشر دارد. این موضوع را می&zwnj;توانم با مثالی روشن&zwnj;تر کنم، فرض کنید دسته&zwnj;ای از چاقوسازان دانشگاهی روزی برای گسترش دانششان دربارۀ چاقوسازی بیایند و کارکردِ بریدن را از آن حذف کنند. چاقوهایی بسازند نرم و گرد و در کنار آن&zwnj;ها مقالاتی چاپ کنند و از مقابله&zwnj;شان با گفتمان قدرت در چاقوسازی دم زنند که همیشه اذهان را با دگم چاقوهایی که می&zwnj;برند فریفته است. قطعا این برخورد رادیکال انتقادی مسیر حرفۀ چاقوسازی را به &laquo; چاقوسازی بدون بریدن &raquo; تبدیل نمی&zwnj;کند و همچنان مردم برای نیازشان چاقوهایی می&zwnj;سازند که می&zwnj;برد اما خب می&zwnj;تواند فایده&zwnj;ای هم داشته باشد. نقل به مضمونی را به یاد دارم از دکتر شفیعی در &laquo; رستاخیز کلمات &raquo; که دربارۀ چنین رویکردهایی می&zwnj;گوید به عنوان یک تفنن فکری می&zwnj;توانند جالب باشند. موضوع این نوشته آن رویکرد به معماری که انتقادی نگریستن را به قدری پیش می&zwnj;برد که مفهوم تازه ساخته&zwnj;ای از &laquo; معماری بدون کارکرد &raquo; ارایه می&zwnj;دهد نیست اما در عین حال به دنبال پاسخ به نیازهای انسان امروز و انتقادی نگریستن به گذشته است تا بتواند فرزند همین زمانه باشد. انسانی که پا بر گذشته دارد و سری پر از خیالِ آینده، یکی از پرسش&zwnj;های اساسی او در مطالعۀ تاریخ معماری برای استفاده عمیق آن در طراحی امروز این است:</p>
<p><strong>چگونه می&zwnj;توان غنای هنرمندانۀ آثار معماری گذشته را خواند و فهمید؟</strong></p>
<p>در هنگام خوانش آثار معماری گذشته ما گاه به سراغ وجه ابزاری (instrumrntal) آن می&zwnj;رویم و پاسخگویی اثر به نیازهای آدمی را مورد مطالعه قرار می&zwnj;دهیم. مانند مسایل فنیِ سازه&zwnj;ای و اقلیمی یا میزان انطباق آن با معیارهای نظریه&zwnj;ای روانشناسانه یا جامعه&zwnj;شناسانه که در همگی نحوۀ رفتار اثر یا با رجوع به زمینه و یا بدون آن و صرفا از کالبد بنا مطالعه می&zwnj;شود. به این ترتیب و با چنین تحقیقاتی بدنۀ دانش نظریِ معماری گسترده&zwnj;ای ساخته و پرداخته می&zwnj;شود. اما گاه مجزا از تمام آن مسایل دقیق و ابزاری به دنبال فهم کلیت آن چون اثری غنی، هنرمندانه و با معنا هستیم. موقع بحث از وجه ابزاری، کارکرد (function) را هم چون دیگر وجوه کالبدی مجموعه&zwnj;ای از روابط قطعی و اندازه&zwnj;های عینی فضاها می&zwnj;شناسیم و این باعث می&zwnj;شود وقتی به دنبالِ فهم کلیت معنایی طرح هستیم لازم شود چیز تازه&zwnj;ای بیابیم غیر از تمام آن وجوه ابزاری. گاه مفاهیمی به پس آن اضافه می&zwnj;کنیم و مدعی می&zwnj;شویم تمام فرم یا بخشی از آن در بنا بیانگر آن مفهوم است. روندی با روشمندی غالبا ضعیف تاریخی که در نحوۀ فهم استعاری سنت&zwnj;گرایان از معماری گذشته می&zwnj;شناسیم. روندی که در نهایت استفاده از یک یا چند فرم و الگوی مشخص را به علت بیانِ آن مفهوم والا (شما بخوانید برانگیختن نوستالژی) ارزشمند می&zwnj;داند و محصول استفاده از آن در هنگام طراحی پیش از آن که به انسجام و غنای هنرمندانۀ آثار معماران بزرگی چون کوربوزیه و کان و استاد علی&zwnj;اکبر کمترین شباهتی داشته باشد نزدیک به آثار سبک پست مدرن، کلاژی از نقش&zwnj;ها و فرم&zwnj;های معماری گذشته است. گاهی هم به جای افزودن معانی خودمان به اثر باز به واسطۀ این تفکیک میان کل (انشا) و جز (املا) تنها چیز باقی مانده&zwnj;ای که می&zwnj;توانیم به عنوان هنرمندی و غنای بنا ذکر کنیم وجه صوری زیباشناسانه&zwnj;ای (aesthetic) است که در نهایت هنرمندیِ معمار را چون مجسمه&zwnj;سازی می&zwnj;بیند که ترکیبی چشمنواز ساخته است. امروزه معماران و متفکران معماری بسیاری هم در هنگام خلق اثر و هم هنگام خوانشِ آن تفکیک میانِ وجه ابزاری از زیباشناسانۀ معماری را نقد کرده&zwnj;اند و آن را تنها راه ممکن برای فهم و خلق نمی&zwnj;دانند. خودمان هم می&zwnj;توانیم تجربۀ شخصی زندگی در بنایی خوب یا طراحی اثر هنری&zwnj;ای را به یاد بیاوریم که چون مجموعه&zwnj;ای از عناصر جدا از هم در خاطرمان نیست و وظیفۀ هنرمندانه و مطلوب شدنِ آن نه بر عهدۀ یک عنصر مفهومی- استعاری است و نه صرفا زیبایی بصری. آن خانه خوب است چون تجربۀ زندگی خوبی را برای ما رقم زده و تمام عناصر جزیی آن در این تجربه نقشی مطلوب بازی می&zwnj;کنند. در چنین مطلوبیتی فهمی از زندگی به وسیلۀ تجربۀ زیستۀ غنی در بنا منتقل می&zwnj;شود و رویدادی تغزلی (poetic) به واسطۀ در و دیوار و سقف و پله و دیدها و فضاها، روایتِ زندگی ما در بنا را زیبا و معنادار می&zwnj;کند. این نگرش به تجربۀ هنریِ معماری که امروزه گفتمان پدیدارشناسی هرمنوتیکی معماری را گسترش می&zwnj;دهد در اندیشۀ متفکران و طراحان بسیاری حاضر است و حتی مسابقات معماری&zwnj;ای چون پریتزکر را هم تحت تاثیر قرار داده است. ریشه&zwnj;های تاریخی این نگرش به آگاهی هنری را می&zwnj;توانیم در معنای phronesis یا حکمت عملی نزد ارسطو بیابیم، اما جایگاه اثر هنری چون وسیله&zwnj;ای برای آگاهی در یک نظام فلسفی تا قرن&zwnj;ها بعد چندان روشن و حایز اهمیت نبود. تا هنگامی که اندیشمندان هرمنوتیک جدید به سراغ آن رفتند. در این میان ویلهلم دیلتای، فیلسوف آلمانی قرن نوزدهم نقش بسیاری مهمی داشت. کسی که بر اندیشه&zwnj;های هایدگر و گادامر و در کل جریان فلسفی پدیدارشناسی هرمنوتیکی بسیار موثر بود.</p>
<p><strong>دیلتای و سه جریانِ فکری موثر در اندیشۀ او</strong></p>
<p>ویلهلم دیلتای فیلسوف و مورخ ادبی آلمانی (۱۹۱۱ &ndash; ۱۸۳۳) است که با طرح&zwnj;ریزی ملاحظه&zwnj;ای مبنایی در علم هرمنوتیک، مسیر تازه&zwnj;ای را بعد از شلایرماخر و هرمنوتیک دینی او گشود. او به دنبال روشی بود که بتوان از آن در Geisteswissenschaften یعنی همۀ علوم انسانی، تمام رشته&zwnj;هایی که &laquo; بیان&zwnj;های حیات درونی انسان &raquo; را تاویل می&zwnj;کنند استفاده کرد. چه این بیان&zwnj;ها ادا و اطوار آدمی و افعال تاریخی و قوانین اجتماعی باشند و چه ادبیات و آثار هنری. اهمیت بیشتر دیلتای از آن حیث است که در روش او می&zwnj;توان تلاش برای پاسخگویی به سه جریان فکری متفاوت و البته مسلط در آن زمانه را تشخیص داد. اول ایده&zwnj;آلیسم آلمانی که دیلتای به آن انتقاد&zwnj;هایی جدی داشت. وی معتقد بود &laquo; در رگ&zwnj;های فاعل شناسایی کانت و هیوم و لاک خون واقعی جاری نیست&raquo; (پالمر، ۱۱۴). در نظر او این فلسفه&zwnj;ها، شناسایی و معرفت را به قوۀ درّاکه خلاصه می&zwnj;کنند و در آن&zwnj;ها اغلب به گونه&zwnj;ای از شناخت بحث شده&zwnj;است که بر کنار از احساس و اراده، اساسا از متنِ تاریخی زندگیِ درونی انسان جدایی&zwnj;پذیر بوده است، اما واقعیتِ فهمِ انسانی بر حسبِ گذشته و آینده و احساسات و خواسته&zwnj;ها و تکالیفِ اخلاقی اوست. او معتقد است جدایی انسان از متنِ تاریخیِ معنا در علوم طبیعی ممکن است اما برای علوم انسانی روش مناسبی نیست. علوم انسانی از امور واقعی که دربارۀ انسان گزارشی نمی&zwnj;دهند و بحث نمی&zwnj;کنند و بحثِ آن فقط به دلیل نورافکندن بر اعمالِ درونی انسان، یعنی &laquo; تجربۀ درونی &raquo; اوست که معنا دارد. آنچه مشخصا لازم است بازگشت به وحدت&zwnj;های معنادار حاضر در تجربۀ زندگی است. منظور او از بازگشت به زندگی، بازگشت به منبع یا مبنایی اسرارآمیز برای زندگی، یا بازگشت به گونه&zwnj;ای از ریشۀ بنیادی روانی نیست. او کاملا احساسی ضد مابعدطبیعی در این بازگشت دارد و اینجاست که جریان دومی که اودرصدد پاسخگویی به آن برآمده خود را آشکار می&zwnj;کند، یعنی پوزیتیویسم. عبارت &laquo; تفکر نمی&zwnj;تواند به پسِ زندگی برود &raquo; (مکریل، ۶۷) از او نشان می&zwnj;دهد که با قرابتی به این جریان فکری به دنبالِ یافتنِ ریشه&zwnj;های مقولات زندگی در واقعیتی استعلایی نیست و قصد او فهمِ زندگی از بطن خود زندگی است. موضوعی که هگل پیش از او طرح کرده بود اما نزد دیلتای دیگر غایتی تاریخی یا تجلی روحی کلی در این بطنِ زندگی حضور نداشت و معنای کاملا عینی و محسوسِ زندگی در تجربۀ انسانی هرگز مطلق نبود. او در مقابل روح هگلی از روح عینی سخن می&zwnj;گفت که همیشه نسبی است. از طرف دیگر و به عنوان جریان فکری سوم در اندیشۀ دیلتای می&zwnj;توان از رمانتیک آلمانی نام برد که او را در کنار دیگرانی چون نیچه و برگسون در زمرۀ &laquo;فیلسوفان زندگی &raquo; جای می&zwnj;دهد. دیلتای به دنبالِ حفظ حیاتِ درونی انسان در تاویلِ بیان&zwnj;های آدمی از تجربۀ زندگی&zwnj;اش بود و یکی از مهمترین گونه&zwnj;های بیانِ آدمی از تجربۀ زندگی را اثر هنری می&zwnj;دانست. (دیلتای، ۳۶۴) در ابتدا مانند بسیاری از رمانتیک&zwnj;های دیگر این حیات را ناشی از حیاتِ درونی هنرمند می&zwnj;دانست و با ملاحظاتی روانشتاختی در جستجوی آن در زندگی هنرمند بود (دیلتای، ۳۵۲) اما بعدتر و مخصوصا در اواخر عمر که با اندیشه&zwnj;های هوسرل آشنا شد خود را از شر این روانشناختی&zwnj;گرایی رها کرد و در آن بازنگری&zwnj;های هرمنوتیکی تازه&zwnj;ای کرد. این سه جریانِ فکری، مفهومی را در اندیشۀ دیلتای شکل داد که بعدها بسیار مورد توجه پدیدارشناسان قرار گرفت و حتی به واسطۀ این مفهوم امروزه متفکرانی اندیشۀ او را پدیدارشناسی هرمنوتیکی نام نهاده&zwnj;اند. مفهوم Erlebnis یا &laquo;تجربۀ زیسته &raquo; نقطۀ مهمی برای فهم جایگاه اثر هنری و نحوۀ تاویل و فهم آن در اندیشۀ دیلتای است.</p>
<p><strong>&laquo;تجربۀ زیسته&raquo; نقطۀ عزیمتی برای فهم غنای اثر</strong></p>
<p>دیلتای معتقد بود گونه&zwnj;ای از فهم هنگام مطالعۀ انسان در علوم انسانی مخصوصا تاریخ رخ می&zwnj;دهد که تمایزی بنیادین میان روش&zwnj;های فهم علوم انسانی و علوم طبیعی پدید می&zwnj;آورد. این تمایز از آن&zwnj;جا ناشی می&zwnj;شود که انسان در هنگام حضور در مقابل بیانِ تجربۀ زندگیِ دیگری می&zwnj;تواند با تمام نیروهای درونی خود آن تجربه را دریابد و انتقالی ذهنی رخ دهد. او تاکید می&zwnj;کند &laquo; دقیقا به این دلیل که می&zwnj;تواند جا به جایی واقعی صورت گیرد [هنگامی که انسان انسان را می&zwnj;فهمد]، به دلیل خویشاوندی و کلی بودن تفکر....جهانِ اجتماعی- تاریخی می&zwnj;تواند تصور شود&raquo; (پالمر، ۱۱۵) این جا به جایی و تصوری که ما را به فهمی عمیق از دیگری رهنمون می&zwnj;کند به این دلیل رخ می&zwnj;دهد که میان واقعیاتِ تجربۀ زندگی ما و دیگری شباهتی وجود دارد. این تجربه می&zwnj;تواند باعث شود ما عمق تازه&zwnj;ای در تجربۀ شخصی خود بیابیم و به کشف جهانِ درونی غنی&zwnj;تری برسیم. همین شباهت نسبی در تجربۀ زیسته است که باعث این جا به جایی در جهان معانی بین&zwnj;الاذهانی است. امروز تجربۀ زیسته به عنوان واحد معنادارْ نقطه آغاز و انجام تحقیق پدیدارشناسانه است. (Manen 2016,35) برای فهم بهتر این معنا، باید معنای تجربۀ زیسته را از تجربۀ علمی کاملاً جدا کرد. لازمۀ تجربۀ علمی، که بنیاد علوم تجربی قرار می&zwnj;گیرد، ابژکتیو بودن است. در حالی که تجربۀ زیسته قبل از جدایی فاعل شناسایی (سوژه) و موضوع شناسایی (ابژه) وجود می&zwnj;یابد. تجربۀ زیستهْ تجربۀ بی&zwnj;واسطۀ آدمی در زندگی است که برای او رخ می&zwnj;دهد، پیش از آنکه او حتی دربارۀ این تجربه بیاندیشد. تفاوت مهم دیگر این دو نوع تجربهْ این است که تجربه&zwnj;های زیسته بی&zwnj;تا و منحصر بفردند و قابل تکرار نیستند؛ در حالی که تجربه&zwnj;های علمی تکرارپذیرند و به زمان و مکان وابسته نیستند. پیش از همه دیلتای از این عبارت در زبان آلمانی استفاده کرد و سال&zwnj;ها بعد مورد توجه پدیدارشناسان قرار گرفت. البته پیش از او این کلمه به صورت جمع در اشعار گوته آمده بود اما در کل لفظی تازه در زبان آلمانی بود. او کلمۀ Erlebnis یا &laquo;تجربۀ زیسته&raquo; را واحدی تعریف می&zwnj;کند که برای تحقیق در باب علوم مرتبط با انسان بسیار اساسی است:</p>
<p>آن چیزی که در جریان زمانْ واحدی در زمان حال می&zwnj;سازد از آن رو معنایی واحد دارد که کوچکترین موجودی است که ما می&zwnj;توانیم آن را تجربه نام دهیم. پیش&zwnj;تر برویم، شاید بتوان هر واحد جامع اجزاء زندگی را که از طریق معنای مشترکی برای جریان زندگی به یکدیگر بسته می&zwnj;شوند &laquo;تجربه زیسته&raquo; نامید، حتی وقتی که چندین جزء با وقایع منفصل&zwnj;کننده از یکدیگر جدا می&zwnj;شوند. (نقل از دیلتای در پالمر، ۱۱۹)</p>
<p>دیلتای این واحد معنادار را بسیار اساسی می&zwnj;داند و تأکید می&zwnj;کند که تجربۀ زیسته نباید چیزي معنا شود که آگاهی در برابر آن قرار می&zwnj;گیرد و آن&zwnj;را درك می&zwnj;کند. از این رو صرفا ذهنی نیست و چیزي است که ما در آن و با آن، با تمام امکانات وجودیمان زندگی می&zwnj;کنیم، تجربه&zwnj;ای که قبل از جدایی فاعل شناسایی و موضوع شناسایی وجود می&zwnj;یابد. درواقع، تجربه از خود ِادراك یا اندریافت متمایز نمی&zwnj;شود. پس تجربۀ زیستهْ مبین آن آشنایی مستقیم با زندگی است که ما می&zwnj;توانیم آن&zwnj;را &laquo;تجربۀ بیواسطۀزندگی&raquo; بنامیم. (پالمر، ۱۲۰) دیلتای تجربۀ زیسته را برای روح، مشابه تنفس برای بدن می&zwnj;داند و آن را چیزی مانند دم و بازدم معنا برای روح توصیف می&zwnj;کند. مانند تنفس، تجربۀ زیسته نیز همواره حضوری ضمنی دارد و خود را آشکار نمی&zwnj;کند.</p>
<p><strong>تاریخی&zwnj;مندیِ درونیِ تجربۀ زیسته</strong></p>
<p>تجربۀزیسته یک ساختار زمانی دارد، چون هیچگاه در بی&zwnj;واسطگی خود درک نمی&zwnj;شود، بلکه تنها هنگامی که تأمل می&zwnj;کنیم، آن را به مثابۀ حضوری در &laquo;گذشته&raquo; فهم می&zwnj;کنیم و آن را به مثابۀ یک کل به یاد می&zwnj;آوریم. پیوستگی زمانی تجربه زیسته هم بر خطی از زمان بیرونی یا مشترک فهم می&zwnj;شود و هم به به وسیلۀ خاطره و خیال، زمانِ درونی تجربه کننده را حالاتِ بیشماری می&zwnj;بخشد. &laquo;تجربه در وحدت معنایش هم مشتمل وجامع تذکر به گذشته و هم مشتمل و جامع انتظار آینده در کل متن &laquo;معنا&raquo;ست.&raquo; (پالمر، ۱۲۲) هر تجربۀانسانی با قبل و بعد از خود پیوسته است، گذشته و آینده از طریق &laquo;خاطره&raquo; و &laquo;خیال&raquo; در تجربۀ وضعیت اکنون حضور دارند و به این ترتیب تجربۀ زیستۀ آدمی در هر لحظه به گذشته و آینده&shy;های بسیاری متصل است. این درهم آمیختگی تجربه و زمان از ویژگیِ مختص وجود آدمی با دو قابلیت تخیل کردن و به خاطر آوردن ممکن می&shy;شود. دو قابلیتی که تجربۀ وجودی او در زمان حال را نه صرفا به لحظۀ قبل که به گذشته و آینده&zwnj;های بسیار دیگر بسط می&shy;دهد و عامل پیوندی میان اکنونِ او با قبل و بعد از خود می&shy;شود. هر تجربۀ تازه در نسبتش باخاطرات بسیاری ساخته&zwnj;می&shy;شود و آدمی با خیال خلاق خود مدام به دنبال افزودن به آن و یافتن امکان و توانبودی تازه در خود برای تجربه&shy;ای بهتر در آینده است. خاطره و خیال با اتساع زمانی فرد به گذشته و آینده، هستی نقطه&shy;ای او را در زمان و مکان بسط می&shy;دهند. به این ترتیب دیلتای نشان داد که تجربه ذاتا زمانی است ( و این به معنای تاریخی&zwnj;مندی در عمیق&zwnj;ترین معنای کلمه است). او با تاکید بر زمانمندی تجربه مبنای همۀ کوشش&zwnj;های بعدی برای اثبات &laquo; تاریخی&zwnj;مندی &raquo; هستی- در- جهانِ انسان را اظهار کرد. این تاریخی&zwnj;مندی به معنای گذشته&zwnj;گرایی یا سنت&zwnj;مداری&zwnj;ای نیست که آدمی را بردۀ جسدی از اندیشه&zwnj;های گذشته سازد، این اساسا اثبات این واقعیت است که ما زمانِ حال را فقط در افق گذشته و آینده می&zwnj;فهمیم و این تلاشی آگاهانه نیست بلکه در ساختار خود تجربه ساخته می&zwnj;شود( دیلتای، ۳۴۹).</p>
<p><strong>غنای تجربۀ زیسته و کشف توانبود&zwnj;های وجودی</strong></p>
<p>فهم زندگی از خلال تجربه&zwnj;های زیسته است که کلیت معنادار آن را حفظ می&zwnj;کند چرا که این واحدهای معنادار به هم پیوسته و مرتبط و درهم تنیده&zwnj;اند. خود دیلتای از &laquo;شبکه ساختاری&raquo; در تجربۀ زیسته نام می&zwnj;برد و تصریح می&zwnj;کند چیزی که &laquo;کیفیت خاص&raquo; تجربۀ زیسته را به آن می&zwnj;دهد و می&zwnj;تواند با گشایش افق&zwnj;های تازه تجربه را برای او غنا بخشد، ارتباط تجربه&zwnj;های زیسته به یکدیگر است (دیلتای، ۳۶۶). تجربه&zwnj;های زیسته مانند موتیف&zwnj;های یک سمفونی به هم مرتبط هستند. پس برای فهم و همین&zwnj;طور انتقال کیفیتِ خاصِ آن حفظ ارتباط اجزای موثر بر ساختِ کلیتِ معنادارش لازم است. معنایی که پیش از هر انقسامی در تجربه و به وسیلۀ تمام امکان&zwnj;های وجودی تجربه می&zwnj;شود و صرفا صوری و ذهنی نیست و حواس و عواطف در آن نقشی فعال دارند (موضوعی که بعد&zwnj;ها مرلوپونتی به آن توجهی ویژه نشان داد). او برای روش&zwnj;مند شدن انتقال و فهم این معنا، ضابطۀ هرمنوتیکی خود را ارایه داد که متشکل از سه بخش &laquo; تجربه &ndash; بیان &ndash; فهم &raquo; بود و به این ترتیب رخدادِ فهم را در دور هرمنوتیکی تجربه و بیان ممکن دانست. دوری که هربار و با افق تازه&zwnj;ای که به ما می&zwnj;بخشد امکان فهم بهتر افق خود در نسبت با افق متن را ممکن می&zwnj;سازد و جهانی تازه از خود را پیش ما آشکار می&zwnj;کند. همچنین همین دوری بودن باعث می&zwnj;شود که هیچ نقطۀ شروع و پایان مشخصی برای فهم وجود نداشته باشد و هیچ فهم بی پیش&zwnj;فرضی هم ممکن نباشد. منظور او از بیان یا &nbsp;Ausdruck در این ضابطۀ هرمنوتیکی آن شکل از بیان که در غالب نظریه&zwnj;های بیان در هنر می&zwnj;شناسیم نیست. بیانی که در قالبِ نسبت میانِ فاعل شناسایی و موضوع شناسایی شکل می&zwnj;گیرد و بی&zwnj;اختیار ما را به یاد بیانِ نمادین احساسات قوی در نظریه&zwnj;های هنری می&zwnj;اندازد. شاید بهتر باشد که واژۀ Ausdruck را عینیت یافتگی ترجمه کنیم (پالمر، ۱۲۴). دیلتای این شکل از بیان را متمایز از دو شکل دیگر جلوه&zwnj;های زندگی انسانی می&zwnj;دانست. اول افکار ( مفاهیم، احکام و صورت&zwnj;های ذهنی بزرگ&zwnj;تر ) که محتوای محض تفکرند و از زمان و مکانِ شخصی که در آن ظاهر می&zwnj;شود مستقل&zwnj;اند و به همین دلیل به آسانی وسیلۀ تفهیم و تفاهم قرار می&zwnj;گیرند و دوم اعمال که به دشواری تاویل می&zwnj;شوند. او این شق سوم یعنی بیانِ تجربۀ زیسته را امکانی می&zwnj;دانست که در آن تجربۀ درونی انسان به کامل&zwnj;ترین بیان می&zwnj;رسد و فهم نیز با عمیق ترین شکل خود مواجه می&zwnj;شود:</p>
<p>&nbsp;بیانِ تجربۀ زندگی [ با افکار و اعمال ] چقدر متفاوت است! میانِ آن به منزلۀ بیانِ خود زندگی و فهم که آن را به وجود می&zwnj;آورد نسبت خاصی موجود است. بیانِ تجربۀ زندگی را بیش از آن که درون بینی بتواند درک کند، زمینۀ زندگی درونی را می&zwnj;تواند در بر بگیرد، زیرا این بیان از اعماقی سر بلند می&zwnj;کند که آگاهی هرگز نمی&zwnj;تواند آن&zwnj;ها را روشن کند. (نقل از دیلتای در پالمر، ۱۲۵)</p>
<p>به این ترتیب فهمِ تجربۀ زیستۀ دیگری گشایندۀ جهانِ او به روی ما می&zwnj;گردد و توانبود&zwnj;هایی را نیز در خود ما معلوم می&zwnj;کند. فهم عملِ صرف تفکر نیست و جا به جایی و تجربۀ دوبارۀ جهان است. در این میان آثار هنری بزرگ، این ژرف&zwnj;ترین بیان&zwnj;های تجربۀ زیسته آدمی به دور از هر فریبکاری ما را در کشف جهانِ خود سهیم می&zwnj;کنند. نزد دیلتای فهمی که از تجربۀ یک اثر هنری در تمامیت آن حاصل می&zwnj;شود صرفا ادراک جهان درونی هنرمند نیست &laquo; در حقیقت اثر هنری به هیچ وجه نمی&zwnj;خواهد چیزی دربارۀ مولف&zwnj;اش بگوید. اثر هنری حقیقتی فی نفسه است و ثابت و مریی و پایدار&raquo; (پالمر، ۱۲۶).</p>
<p><strong>نتیجه : ضابطۀ هرمنوتیکی دیلتای، راهی به فهمِ غنای اثر هنری</strong></p>
<p>دیلتای به دنبال یافتن طریقی برای فهم چگونگی آزادی معنادار تجربۀ زیبایی&zwnj;ای بود که کانت آن را &laquo; بازی آزاد تخیل و فاهمه&raquo; نامید. او نشان داد که این آزادی در فهمی که آدمی از توانبودهای ژرف وجودی خود پیدا می&zwnj;کند ممکن می&zwnj;شود و همیشه در نسبت با افق شخصی اوست. افقی که معطوف به گذشتۀ فردی و فرهنگی شخص و البته توان تخیل خلاق او در دوری هرمنوتیکی در مواجهه با اثر همواره در حال تکامل است. تلاش دیلتای آغاز راهی برای یافتنِ روشمندِ معنای تجربۀ غنی هنری و نسبت آن با تخیل و فاهمه است. موضوعی که بعدها در اندیشۀ کسانی چون باشلار باز مورد کنکاش قرار گرفت وقتی که گفت &laquo; هنر از آن&zwnj;جا آغاز می&zwnj;شود که آزادی می&zwnj;یابد&raquo;. دیلتای در مقابل کانت که از نقد عقل محض نوشت از نقد عقل تاریخی سخن گفت و ضابطۀ هرمنوتیکی &laquo;تجربه &ndash; بیان &ndash; فهم&raquo; را با تعاریف مشخص خود از هر یک از این کلمات ارایه داد تا نسبت میانِ تجربۀ هنری و تاریخ را روشن&zwnj;تر نماید و مسیرِ فهم و انتقال آن تجربۀ غنی به دیگری را هموار کند. نزد او از همۀ آثار هنری بیشتر ادبیات نقش موثری در فهمِ زندگی درونی انسان داشت. آثار معماری را هم می&zwnj;توان در جستجوی فهمِ تجربۀ زیستۀ هنرمندانه&zwnj;شان فهمید. جزییت&zwnj;شان را مورد کنکاش قرار داد و زمینه و زمانه&zwnj;شان را برای نزدیکی بیشتر به تجربۀ زیستۀ محقق در آن&zwnj;ها و در دور هرمنوتیکی با ضابطۀ سه&zwnj;گانۀ دیلتای شناخت. ادبیات و داستان&zwnj;های زمانه (چه زمانۀ خواننده و چه زمانۀ اثر) را با آن آمیخت تا تخیل فعال خواننده جا به جایی را ممکن سازد و به ژرفای بیشتری از تجربۀ محقق در آن اثر برود. همان گونه که بسیاری از معماران هنرمند می&zwnj;دانستند سفر کردن بر خط کشیدن هنرمندانه&zwnj;شان موثر است این خطوط مستقل از تاریخ نیستند، با سفر به جهانِ درونی انسانی در آن آثار می&zwnj;توان ژرفای تجربۀ زیسته&zwnj;اش را درک کرد. این سفر تنها در عالم واقع نیست، تخیل هم باید به آن&zwnj;جا سفر کند تا غنای هنرمندانۀ اثر در حضور تمام رویدادها و محسوسات درونی و بیرونی معنا یابد. با این شناخت تازه از تجربۀ زیستۀ غنی ما می&zwnj;توانیم به سراغ تمامیت آثار معماری در عینیت محسوس آن برویم و هیچ جزیی را فاقد ارزش نشماریم و از طرف دیگر و با روشمندی هرمنوتیک تلاش کنیم آن آگاهی تاریخی&zwnj;ای که در متن جریانِ زندگی رخ می&zwnj;دهد و توانبودهای وجودی را شکوفا می&zwnj;کند، خود در اثر معماری بازتجربه کنیم.</p>
<p><strong>منابع:</strong></p>
<p>پالمر، ریچارد. ا. ۱۳۷۷. علم هرمنوتیک. ترجمه محمد سعید حنایی کاشانی. تهران. هرمس.</p>
<p>دیلتای، ویلهلم . ۱۳۹۴. شعر و تجربه. ترجمه منوچهر صانعی دره بیدی. تهران. ققنوس.</p>
<p>مکریل، رودولف. ۱۳۹۶. دانشنامۀ فلسفۀ استنفورد: دیلتای و یورک. ترجمۀ سید مسعود حسینی. تهران. ققنوس.</p>
<p dir="ltr">Manen, Max van. 2016. Researching Lived Experience.NewYork. Routledge.</p>
<p>&nbsp;</p>
</div>
</div>