--- 
title: "خانه‌های بی‌کرانه" 
authors: zahed 
types: blog 
tags: کرونا,خانه,زندگی خانگی,سکونت,مفهوم سکونت 
featured: false
slug: Qpe3 
--- 
<div>
<div>
<p style="text-align: justify;">قصۀ آشنای این روزها قصۀ دلتنگی است، دلتنگی برای دیدار دوستان، دلتنگی برای حضور در مکان&zwnj;های آشنا، دلتنگی برای بودن در شهر و دلتنگی برای رفتن از خانه.</p>
<p style="text-align: justify;">برای انسانِ شکارگر-خوراک&zwnj;جو خانه محدوده&zwnj;ای به وسعت ده&zwnj;ها و حتی هزاران کیلومتر مربع بود؛ اما با تغییر انسان به انسانِ کشاورز خانه به پهنۀ مزارع کوچک یا باغ&zwnj;ها و یک بنای چوبی یا گلی محدود شد. [۱] وسعت خانه&zwnj;های ما چقدر است؟ آیا می&zwnj;توان خانه را برای انسان امروزی به وسعت شهرش و یا حداقل محدوده&zwnj;ای دانست که اوقاتش را به صورت مداوم در آن سپری می&zwnj;کند؟ اگر محدودۀ خانۀ انسان شکارگر-خوراک&zwnj;جو به وسعت گستره&zwnj;ای بود که در آن به شکار می&zwnj;پرداخت، مسلماً متروی تندروی کرج-تهران بخشی از خانۀ هزاران انسانی است که حتی غرولند&zwnj;های آسمان نمی&zwnj;تواند مانع از حضور هر روزه&zwnj;شان در آن شود. آنهایی که در شمال ایران خانه خریده&zwnj;اند حتی سندهایی برای اثبات مالکیت خود دارند. مالکیتی که جاده&zwnj;های مواصلاتی را هم در بر می&zwnj;گیرد و از منظر آنها هیچ خدشه&zwnj;ای نمی&zwnj;توان به آن وارد کرد. مگر کسی می&zwnj;تواند مانع حضور من در خانۀ خودم شود؟ حالا گیرم این خانه با خانۀ دیگرم کیلومترها فاصله داشته باشد. از منظر این افراد تنها چیزی که این فاصلۀ فیزیکی نشان می&zwnj;دهد گستردگی قلمروی زندگی آنهاست. مگر انسان&zwnj;هایی که در دو یا چند کشور مختلف زندگی می&zwnj;کنند کم هستند؟ خانۀ آنها کجاست؟ چند آپارتمان یا کل آسمان و زمین بین آنها؟ با این حساب چطور می&zwnj;توان از انسان&zwnj;ها انتظار ماندن در چهاردیواری یک خانه را داشت؟ آنهایی که می&zwnj;مانند چه چیزهایی از دست می&zwnj;دهند و آنهایی که نمی&zwnj;مانند به دنبال چه چیزی هستند؟</p>
<p style="text-align: justify;">افرادی که منکر شرایط خاص این روزها هستند را از بحث خارج می&zwnj;کنم؛ اما آنهایی که می&zwnj;فهمند چگونه رفتار می&zwnj;کنند؟ آیا همه در راضی کردن خود به در خانه ماندن موفق بوده&zwnj;اند؟ دوستان زیادی در ایران و دیگر کشورها دارم که این روزها نگران سلامتی خود و خانواده&zwnj;هایشان هستند و در طول صحبت لحظه&zwnj;ای از ابزار نگرانی غافل نمی&zwnj;شوند. همین دوستان مصرانه از تمام فرصت&zwnj;های [قانونی] خروج از خانه و حضور در شهر استفاده می&zwnj;کنند: گردش با ماشین، پیاده&zwnj;روی&zwnj;های روزانه، دوچرخه سواری و غیره. این نیاز به خروج از خانه از چه نشئت می&zwnj;گیرد؟ آیا نمی&zwnj;توان یکی از علل آن را نیاز به حفظ پیوند با محیط پیرامونی دانست؟ انگار عزیزی در بیرون از چهاردیواری خانه&zwnj;های ما مانده است و ما نیاز به سپران لحظاتی هرچند کوتاه با او داریم. مگر شهر متعلق به ما نیست؟</p>
<p style="text-align: justify;">به باور ارسطو در مدینه یا مملکت منظم هزاران فرصت و امکانات موجود است و راه همۀ کامیابی&zwnj;ها بر انسان باز است، در صورتی که تنهایی و عزلت هیچ&zwnj;یک از این مزایا را ندارد. [۲] شاید آنچه ارسطو مدینۀ منظم می&zwnj;دانست با شهرهای ما تفاوت بسیار داشته باشد اما تنهایی و عزلت همانی است که بود و انسان آن را برنمی&zwnj;تابد. ما گوشه&zwnj;نشین نیستیم و گذشته از دیدار شهر و گستره&zwnj;ای که متعلق به خود می&zwnj;دانیم، به دیدار سایر انسان&zwnj;ها نیز نیاز داریم. انسان امروزی زندگی کردن در اجتماع را آموخته است نه تنها ماندن در خانۀ خود را. ابزار&zwnj;های ارتباط جمعی و رسانه&zwnj;های اجتماعی تا حدی این نیاز را رفع می&zwnj;کنند؛ اما گویی برای همه و همیشه کافی نیستند. همین رسانه&zwnj;های اجتماعی این روزها پر هستند از عکس&zwnj;هایی از دیدارهای دوستانه با رعایت فاصله&zwnj;های ضروری. عکس&zwnj;هایی که نشان می&zwnj;دهند به باور بسیاری لذت دیدار تنها در دیدار رودررو نهفته است.</p>
<p style="text-align: justify;">نیاز ما به خروج از چهاردیواری خانه و بودن با سایر افراد فقط در دیدار به وقت شادی رخ نمی&zwnj;نمایاند؛ خانه&zwnj;های ما به صورت غریبانه&zwnj;ای برای عزاداری نیز کوچکند. در این روزهای تنهایی دوستی را بر اثر سکتۀ قلبی از دست دادیم. لحظه&zwnj;ای که خبر را شنیدیم هیچ نکردیم، نه اقدامی برای رفتن به خانه&zwnj;اش و نه برنامه&zwnj;ریزی برای حضور در مراسمی که برگزار نمی&zwnj;شد. حتی گریه کردن در تنهایی خانۀ خود عجیب است. نیاز به بودن با دیگران، مرور خاطرات، خندیدن به لحظات خوش و بغضی که با آگاهیِ آنی از عدم امکان تکرار آنها می&zwnj;شکند، همه و همه با بودن در جمع ممکن می&zwnj;شود و بودن در جمع با زندگی شهری ممکن است نه نشستن در عزلت در خانه&zwnj;های خود.</p>
<p style="text-align: justify;">بحث بر سر ضرورت در خانه ماندن در این روزها نیست که شکی دربارۀ آن وجود ندارد، آنچه باید از این تجربه آموخت و به آن توجه کرد ارتباط تنگاتنگ ما با محیط شهری و دیگر ساکنان آن است که این روزها بیش از هر وقتی آشکار شد. پیش از این بسیار بودند افرادی که آرزوی یک ماه تعطیلی، در خانه نشستن و &laquo;هیچ&zwnj;کاری نکردن&raquo; را داشتند. ورزش کردن در خانه آرزوی کسی نبود؛ اما در حسرت فرصت از دست رفتۀ حضور در باشگاه&zwnj;ها و پارک&zwnj;ها به برنامۀ روزانۀ خیلی از افراد بدل شده است. ویدیویی از شهرداران ایتالیایی منتقد از حضور غیرضروری افراد در شهر دست به دست می&zwnj;چرخید. یکی از آنها که گویا خود دوندۀ ماراتن بود از حضور هر روزۀ صدها نفر دونده در شهری شکایت می&zwnj;کرد که پیش از آن تعداد دوندگانش از انگشتان یک دست فراتر نمی&zwnj; رفت. انتقاد آن شهردار به جا است؛ اما این نیاز انسان&zwnj;ها به خروج از خانه نیز باید دیده شود. این روزها دیگر کمتر کسی آرزوی در خانه ماندن دارد.</p>
<p style="text-align: justify;">&nbsp;</p>
<p style="text-align: justify;"><strong>کتاب&zwnj;نامه</strong></p>
<p style="text-align: justify;">دورانت، ویل.&nbsp;تاریخ فلسفه. ترجمۀ عباس زریاب. تهران: شرکت انتشارات علمی و فرهنگی، ۱۳۷۹.</p>
<p style="text-align: justify;">هراری، یووال نوح.&nbsp;انسان خردمند: تاریخ مختصر نوع بشر. ترجمۀ نیک گرگین. تهران: فرهنگ نشر نو، ۱۳۹۵.</p>
<p style="text-align: justify;">&nbsp;</p>
</div>
</div>
<div style="padding-right: 80px;"><span style="font-size: 10pt;">۱. یووال نوح هراری، انسان خردمند: تاریخ مختصر نوع بشر، صص ۱۵۰-۱۴۹.</span></div>
<div style="text-align: justify; padding-right: 80px;"><span style="font-size: 10pt;">۲. ویل دورانت، تاریخ فلسفه، ص ۸۲.</span></div>