--- 
title: "شهرهای خاموش" 
authors: chegini 
types: blog 
featured: false
slug: 7PE6 
gallery: 
- image_path: "/assets/img/posts/7PE6-1.jpg" 
  title: "" 
 
--- 
<p>سنگ قبرها اسناد مستقل از آدمیانی است که می&zwnj;&zwnj;دانستند از خاک برآمده و بر خاک می&zwnj;شوند و این روند برآمدن و برافتادن همچنان در آینده استمرار می&zwnj;یابد. اما از آنجایی که نسل&zwnj;های رفته به سرعت فراموش می&zwnj;شوند، اسناد آنها نیز در انزوای شهرهای خاموششان ـ یعنی گورستان&zwnj;هاـ از یاد می&zwnj;رود و زندگان در شهرها و روستاهایشان، یاد نیاکان را چون شناسنامه&zwnj;هایشان باطل می&zwnj;کنند و در سراشیبی نسیان رها می&zwnj;سازند.</p>
<p>&nbsp;&nbsp;&nbsp;&nbsp; گورستان&zwnj;ها در واقع نمایشی از حیات اجتماعی، اقتصادی، علمی و فرهنگی بشر است. جای خفتن آنهایی است که اندیشۀ زندگی کردن و رشد و تحوّل را به ما به ارث رساندند؛ جای آنهایی است که زندگی امروز حاصل عمل آنهاست. هزاران هزار اندیشمند، عالم، هنرمند، صنعتگر، کشاورز و پیشه&zwnj;ور، روزگاری این مُلک را مالک بودند و خط آنها بر سنگ گورهاشان سند مالکیت آن است و حالا چگونه است که فرزندانشان این چنین از به خاطر سپردن نام آنها و بازخوانی حیاتشان روی می&zwnj;گردانند و بی&zwnj;رحمانه به زدودن یاد و خاطرۀ آنها اراده می&zwnj;کنند؛ و در جای جای این سرزمین، در غفلتی لجام گسیخته، هر روزه صدها سنگ گور نیاکان خود را خرد و صدای بر سنگ نشستۀ آنها را در گلو خفه و جای خفتن و آرامش آنها را لگدمال زندگی امروز خود می&zwnj;کنند.</p>
<p>&nbsp;&nbsp;&nbsp;&nbsp; اگرچه هنوز اندام گورستان&zwnj;های بزرگی را می&zwnj;توان دید، ولی طی چند دهۀ اخیر، بسیاری از آنها ـ چه در شهرها و چه در روستاها ـ به دلیل توسعه و عمران و بازسازی و به بهانه نیاز زائران، ناآگاهانه و در بسیاری موارد عامدانه و سودجویانه تخریب شده و بر اثر نبود فهم صحیح در دست&zwnj;اندرکاران و متولیان امور، گنجینه&zwnj;هایی از اسناد ملی و فرهنگی این سرزمین را برای همیشه به باد فنا می&zwnj;دهند. آنچه می&zwnj;ماند معدودی سنگ&zwnj;های قبر شکسته و ناقص است که حال، دست سرنوشت تعدادی از آنها را در اختیار پژوهشگر دل سوخته&zwnj;ای قرار داده است تا با ثبت و ضبط و مطالعۀ آنها، لکۀ کوچکی از آنچه که می&zwnj;توانست باشد به نمایش درآورد.</p>
<p>&nbsp;&nbsp;&nbsp;&nbsp; بی&zwnj;تردید اصفهان نیز همچون دیگر شهرهای تاریخی و فرهنگی این سرزمین و دنیای اسلام از صدمات چنین غارتی به دور نمانده و گورستان&zwnj;های بزرگ و تاریخی آن از جمله "تخت&zwnj;فولاد" و "گورستان ارامنه" این شهر، دست&zwnj;خوش تخریب&zwnj;های جبران ناپذیر شده است.</p>
<p>&nbsp;&nbsp;&nbsp;&nbsp; نگارندۀ کوشا و محترم این کتاب سعی دارد تا گوشه&zwnj;ای ـ اگرچه کوچک و کوتاه ـ از این ارزش&zwnj;های ماندگار را با معرفی معدودی از این اسناد بی&zwnj;مانند در اختیار خوانندگان آن قرار دهد. بی&zwnj;تردید کوشش&zwnj;هایی از این دست می&zwnj;تواند و باید بتواند ما را به وظیفۀ سنگین حفاظت، حراست و حمایت از این ارزش&zwnj;ها آگاه سازد و مسئولان و متولیان را در سطوح گوناگون اجتماعی و فرهنگی و مخصوصاً دینی، به ادای وظیفۀ خود مصمم&zwnj;تر سازد و گورستان&zwnj;های شهری و روستایی این مرز و بوم را، که نقشی بی&zwnj;بدیل در وحدت ملی و هویت فرهنگی ما دارند، به حیات شهری و روستایی ما بازگرداند.</p>
<p>&nbsp;</p>
<p>* مهدی تمیزی. در سایۀ سرو (سرونگاره&zwnj;های سنگ آرامگاه&zwnj;های مردم اصفهان). تهران: رسم، ۱۳۹۲.</p>