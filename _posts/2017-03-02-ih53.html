--- 
title: "گفت‌وگو دربارۀ فایدۀ تاریخ معماری" 
authors: hamid.nadimi 
types: blog 
featured: false
slug: ih53 
--- 
<p>به نام خدا</p>
<p>گفت&zwnj;وگو دربارۀ فایدۀ تاریخ معماری</p>
<p>به کوشش حمیدرضا نوری&zwnj;مطلق</p>
<p>آ&zwnj;ذر ۱۳۹۵، گروه دکتری دانشکدۀ معماری&nbsp;</p>
<p>&nbsp;</p>
<p>تاریخ معماری چیست؟ پاسخ به این سوال مستلزم این است که بدانیم فایدۀ تاریخ معماری چیست؟ رویکرد شما نسبت به تاریخ معماری چیست؟ آیا فقط آثار معماری مسئلۀ ماست یا دوره&zwnj;های تاریخی نیز اهمیت دارد؟ منبع شناخت تاریخ، آثار معماری است یا متون تاریخی؟</p>
<p>بشر موجودی تاریخ&zwnj;مند است و نمی&zwnj;تواند از تاریخ فرار کند. یکی از زندان&zwnj;های بشر همین تاریخ است. بنابراین باید از تاریخ بیرون آمد تا (بتوان) از آن سؤال کرد. همانطور که ماهی نمی&zwnj;تواند از آب بپرسد، ما نیز تا زمانی در تاریخ حاضر باشیم، نمی&zwnj;توانیم از آن سؤال کنیم؛ چرا که جزئی از تاریخ هستیم. عالم ماده، به خاطر مطرح بودن زمان در آن، عالم تاریخ است. عالم ماده و خلق، عالم کون و فساد و عالم تاریخ است؛ (درحالیکه) عالم امر این گونه نیست. عالم ماده تدریج و سکانس&zwnj;بندی دارد. (از این روست که) می&zwnj;گوییم، هرآن چیزی که گذر زمان در آن مطرح است، تاریخ&zwnj;مند است.</p>
<p>&nbsp;</p>
<p>در برهه&zwnj;هایی از تاریخ که ما حضور نداریم، چگونه می&zwnj;توانیم به آن رجوع کرده و از آن پرسش کنیم؟</p>
<p>بخشی از اطلاعات تاریخی (بشر) از زمان خلقت حضرت آدم -علیه السلام- در وجود ما و در تک تک سلول&zwnj;هایمان موجود است که اگر نباشد نمی&zwnj;توانند در آن دنیا بر علیه یا بر له ما گواهی بدهند. البته ما آنها را نمی&zwnj;شناسیم، چون فاصله گرفته&zwnj;ایم و هیچ اثری از آن باقی نمانده است. ما تنها به اندازه&zwnj;ای از آثار گذشته که موجود است، می&zwnj;توانیم تاریخ را شناسایی کنیم. ما مولا علی نیستیم که بگوییم: با همۀ گذشتگان زندگی کرده&zwnj;ام و می&zwnj;دانم که چه گفته&zwnj;اند۱؛ یعنی به این روشنی سکانس&zwnj;بندی تاریخی را نمی&zwnj;دانیم.</p>
<p>&nbsp;</p>
<p>این ناخودآگاه بر جریان زندگی ما مؤثر است؟ آیا نیاز به خودآگاه کردن آن است؟</p>
<p>این چیزی است که نمی&zwnj;توان به لحاظ آبجکتیو اثبات کرد. اما به لحاظ نظری، آیا می&zwnj;تواند بی&zwnj;تأثیر باشد؟ مثلا این {عینک} خودش تاریخچه&zwnj;ای دارد. از زمانی که مصالح آن در معدن بوده تا در کارخانه رفته و با یک طرحی ساخته شده و به فروش رفته؛ حال آیا این پروسه و پروداکت می&zwnj;تواند بر وضع فعلی عینک بی تأثیر باشد؟ قطعاً نه. اما این که کدام بخش چقدر تأثیر داشته، قابل بحث است. (اینکه) در وضع موجود، کجای این تاریخ چند هزارساله بیشتر موثر بوده (خود) موضوعی قابل بحث است. ممکن است بعضی حوادث موثرتر باشند و برخی از گردنه&zwnj;های تاریخی تأثیر بیشتری داشته باشند. در این زنجیرۀ علت و معلولی بعضی اتفاقات تأثیر بارزی دارند. مورخ هم اگر عاقل باشد با ریسه کردن (این اتفاقات)، تاریخ را می نویسد. نه اینکه همۀ اطلاعات تاریخی را روی میز بریزد. بلکه به سراغ آن دست از اطلاعاتی می رود که بتواند با استفاده از آنها، استنباط ایجاد کند، جریانی را معرفی بکند، وقایع مؤثر و مهم را شناسایی کند و (نهایتا) با پشت سر هم گذاشتن آنها به نتیجه ای برسد. تاریخ به معنای "توصیف فرآیند شدن و رسیدن به وضع موجود" است. (در این فرایند) آن چیزهایی که گزینش می&zwnj;شود و کنار هم گذاشته می&zwnj;شود و روند و انحنا را شکل می&zwnj;دهد مهم است و این کار خود، قدرت استنباط و قوت نظری لازم دارد که به وسیلۀ آن بتوان سره را از ناسره را تشخیص داد، وقایع تأثیرگذار و گردنه&zwnj;های مهم را شناخت، نقاط را به هم متصل کرد و سیری ایجاد کرد که بتواند توصیفی از جریان وقایع بدهد. این مرحله، مرحلۀ نظریه است. نظریه&zwnj;ای بنیادی که بگوید سیر (تاریخی) حرکت چگونه بوده است. پس از توصیف، امکان پیش بینی پدید می آید. در این مرحله استنباط می&zwnj;شود که حال اگر برفرض این چنین بوده، در ده سال آینده چه خواهد شد؟</p>
<p>&nbsp;</p>
<p>در گروه مطالعات چنین گفته می&zwnj;شود که ما در تاریخ خود حتی در مرحلۀ شناخت بسیار عقب مانده&zwnj;ایم چه رسد به اینکه بتوانیم نظریه بدهیم. به نظر شما اینگونه نیست؟</p>
<p>این نظر صائب است و کسانی می&zwnj;توانند چنین نظری بدهند که در آن مداقه کرده اند. آنها شواهدی را کشف کرده اند که برآن اساس می فهمند، نقاطی تاریک است و در تدوین منحنی این نقاط مغفول واقع شده است. پس باید برای بار دیگر در پی این نقاط رفت و آنها را یافت و به هم وصل کرد تا بتوان مجددا سیر تاریخ را بازنویسی کرد تا (درنهایت) بتوان به توصیفی منطبق&zwnj;تر بر واقعیت رسید و از آن یک پیش بینی نزدیک&zwnj;تر به واقعیت بیرون کشید.</p>
<p>&nbsp;</p>
<p>در حوزۀ طراحی معماری، تجربه&zwnj;هایی به صورت ناخودآگاه به ما منتقل شده یا قرار بر این بوده که منتقل شود، اما به ترتیباتی منتقل نشده است. ما برای طراحی به این دست از تجربه&zwnj;ها نیاز داریم. روش تاریخی معمول که در آن به متون مراجعه می&zwnj;کنیم و تاریخ را خودآگاه کرده و مستند می&zwnj;کنیم، آیا این روش می&zwnj;تواند پشتوانۀ مناسبی برای طراحی ما باشد؟ یا باید به سراغ انتقال همان تجربه&zwnj;های ناخودآگاه رفت؟</p>
<p>این مسئله محل یکی از مهمترین بحث&zwnj;های گروه معماری و گروه مطالعات است. نمی&zwnj;توان اعتبار تحقیقات مکتوب دربارۀ معماری را نادیده گرفت. اما می&zwnj;شود پرسید که قرار است با چه نیتی به این موضوع نگاه کنیم. آیا می&zwnj;خواهیم متنی را بخوانیم و از روی آن پروژه بکشیم؟ مثل آنکه از دیکشنری معنای لغتی را یافته، در جایی قرار بدهیم. این توقع، توقع درستی نیست. دانش طراحی (نیز) از این (جنس) نیست. این اتفاق حتی در سازه هم درست نیست، چه رسد به معماری. ما درس سازه را می&zwnj;خوانیم و نمره ای بالا می&zwnj;گیریم اما زمانی که در آتلیه طراحی می&zwnj;&zwnj;کنیم، ساختمان ما روی پای خود نمی ایستد. دلیل، این است که دانش طراحی از جنس اطلاعات نیست. اگر علامۀ دهر سازه هم باشیم، معلوم نیست بتوانیم طرحی بدهیم که سازه&zwnj;اش درست باشد. آن فرایند، فرآیند فراموشی است. (بدین منظور) باید از آن دانش عبور کنیم تا درونی بشود، هضم بشود و از روی میز به درون برود. در مورد اثر هم به همین ترتیب است. اثر از آنجا که به لحاظ بصری تأثیرگذار است و طرح&zwnj;واره&zwnj;ای ذهنی به انسان می&zwnj;دهد، برای تبدیل به یک پیشنهاد و تصمیم، مسیری کوتاه تر درپیش دارد. با دیدن یک اثر بدون آنکه چیزی خوانده یا نوشته باشیم و راجع به آن حتی فکری کرده باشیم، و از آنجایی که (طرح ما)، از جنس کالبد است، این دو راحت&zwnj;تر به هم مرتبط می&zwnj;شوند. اما وقتی می&zwnj;خواهیم متنی را به اثر تبدیل کنیم، فاصله به مراتب بیشتراست و باید (مطالب) از هاضمۀ ذهن بگذرد. یعنی این مطالب و فرمول&zwnj;ها نیستند که برای ما موضوعیت دارند، بلکه همان دانشی است که (در وجود ما) درونی شده است. دانش طراحی، یک دانش درونی شده است. دانش&zwnj;هایی مانند تنظیم شرایط محیطی، سازه و... نیز از همین دست&zwnj;اند. (از قضا) تاریخ فاصلۀ بیشتری از سازه دارد. چه طور می&zwnj;توان با مطالعۀ متنی که به صورت پراکنده راجع به معماری صحبت کرده، آن را به الهامی در طراحی تبدیل کرد؟ برای این امر در ذهن خود به پردازشگری قوی نیازمندیم. به این نوع تحقیقات (صرفا) باید به عنوان تحقیقاتی پایه&zwnj;ای احترام گذاشت، چرا که بر دانش بشر می&zwnj;افزاید و زمینه&zwnj;هایی را فراهم می&zwnj;آورد که اگر کسانی در آن تعمق بکنند، می توانند (معادل هایی) برای استراتژی طراحی از آن بیرون بکشند. به نظر می رسد که گروه مطالعات در این بخش خلاء دارد و کسانی باید با این نیت به رشتۀ مطالعات بروند. این موضوع که ما متونی را یافته و از آنها مقالاتی را نیز استخراج کرده&zwnj;ایم، نباید ما را راضی کند. دغدغۀ ما باید این باشد که مادۀ خام در چه فرآیندی استفاده شود. درست است که این مواد خام استخراج شده اند. مانند نفتی که استخراج شده تا به بنزین هواپیما تبدیل شود. اما (چنین) ماده ای باید از چندین (فیلتر و) پالایش عبور کند تا در نهایت بنزین هواپیما بشود. همیشه باید دقت داشت که این دانش را چگونه می توان به یک دانش طراحی تبدیل کرده و از آن استراتژی و پاسخ طراحی استخراج نمود.</p>
<p>&nbsp;</p>
<p>با نگاه طراحی محور، آیا چنین ماده&zwnj;ای را باید در آثار معماری جستجو کرد؟</p>
<p>اثر معماری، متبلور شدۀ نظری در پس خود است. برای مثال کسی که خانۀ عباسی&zwnj;ها را ساخته است، نظری نسبت به این عالم داشته که این نظر در باید ها و نباید ها، ارزشها و دانش وی متبلور بوده و به جای نوشتن، آن را در بنای خود منعکس کرده است. با یک نگاه به پنجره&zwnj;ای، همزمان می توان مباحث تنظیم شرایط محیطی، مقاومت مصالح و زیبایی&zwnj;شناسی را (از آن) دریافت؛ با این توضیح که همه باهم در وحدت&zwnj;اند. اما زمانی که تبدیل به دانش می شوند، دچار تکثر و تفرقه می شوند. (مثلا) کتاب&zwnj;هایی نظیر مقاومت مصالح است، زیبایی&zwnj;شناسی، سازه و ... از همین جنس هستند. زبان تکثر دارد. (چنان چه) برای بیان یک مطلب در زبان نیاز است که اول این را گفت، بعد آن را گفت، (و از آنجا که تقدم و تأخر می طلبد) دچار کثرت می&zwnj;شود. اما در طرح، همه در لحظه دریک چیز جمع می&zwnj;شود. کار طراح تبدیل تفرقه به وحدت است. وقتی خواسته&zwnj;های کارفرما و احکام گفته می&zwnj;شود، چطور باید همه را در یک طرح جمع کرد؟ نمی&zwnj;شود یک طرح برای عملکرد داد، یک طرح برای زیبایی، یک طرح برای سازه و ... باید یک طرح برای همه داد. این اتفاق در تاریخ افتاده و کسی که این نظرات را داشته چیزی ساخته که همه در آن (منعکس) است. پس ما نیز وقتی به آن نظر می&zwnj;&zwnj;کنیم، همۀ آن را با هم می&zwnj;&zwnj;بینیم. این حرفها در یک شکل متجلی شده است. درست است که می توان آن را زیر ذره&zwnj;بین گذاشت و دانش&zwnj;های مختلفی را از آن استنباط کرد، مثلا راجع به پنجره&zwnj;ای در ماسوله می&zwnj;توان کتابی هم نوشت و از هر وجه به آن نگاه کرد. تبدیل اثر به یک متن توصیفی که رایج هم هست، کار (درستی) است. اما برعکس این موضوع، کاری بس دشوارتر است و این همان حلقۀ (گمشدۀ) مطالعات معماری به معماری است. مطالعات معماری هم فی نفسه کاری باارزش است، چون قرار نیست هر کسی همۀ کارها را به تنهایی انجام دهد؛ اما باید دانست که این (تنها) حلقه&zwnj;ای است از یک زنجیره که کار تولید علم می&zwnj;&zwnj;&zwnj;کند. مطالعات معماری، معماری نیست. بلکه در بهترین شکل خود، ضربه&zwnj;ای به ذهن طراح می زند، الهام&zwnj;بخش می&zwnj;شود و رزونانسی در او ایجاد می&zwnj;&zwnj;&zwnj;کند. معماری را نباید کنار گذاشت و به سراغ مطالعات معماری رفت. بلکه باید معمار بود و به سراغ مطالعات معماری رفت و از این راه، حلقۀ مفقوده و اتصال را ایجاد کرد. ممکن است در این رشته کسی چنین کاری را از ما طلب نکند، اما ما باید بخشی را در ذهن خود داشته باشیم برای (یافتن پاسخی به) اینکه چطور می&zwnj;شود این دو را به هم نزدیک کرد. برخی از دانشجویان مطالعات که حساسیت های طراحی داشته و علاقه دارند طراح باقی بمانند، برای چنین کاری بسیار مناسب&zwnj;اند. برخی هم با کلمات بیشتر از کالبد رفیق&zwnj;اند، بنابراین آنها می&zwnj;توانند در همان مسیر حرکت کنند.</p>
<p>&nbsp;</p>
<p>پس شما قائل به آن هستید که با نگاه طراحی&zwnj;محور نیز می&zwnj;توان از آثار معماری آموخت؟</p>
<p>اگر نشود که تاریخ اساساً معنایی نخواهد داشت. ذهن بشر جز این نمی&zwnj;تواند عمل کند. هر چیزی که می&zwnj;خواهد در لحظۀ اول درک شود، متکی به تاریخ است. اگر من الان از شما بپرسم که این {قندان} چیست؟ شما می گویید قندان است. در ذهن شما یک طبقه&zwnj;بندی از اشیاء وجود دارد که این شیء در طبقۀ قندان آن قرار می&zwnj;گیرد. این شکل اگر رنگش مشکی بود باز قندان بود و به همین ترتیب اگر پلاستیکی هم بود باز قندان بود. مصادیق زیادی از قندان وجود دارد. اما قندان یک کانسپت انتزاعی است که در ذهن و اسکیمای ما (نقش بسته) و بر مصادیق بی شماری صدق می&zwnj;&zwnj;&zwnj;کند. بنابراین با نشان دادن این شکل، پاسخ قندان است. اما یک بچۀ شش&zwnj;ماهه آن قفسۀ کانسپت را در ذهن خود ندارد. زبان این گونه تولید می&zwnj;شود و با این کانسپت های انتزاعی کار می&zwnj;&zwnj;&zwnj;کند و بدین ترتیب است که ما با دیدن هر چیزی به سراغ طبقه بندی کانسپت ها رفته و آن را کشف می&zwnj;&zwnj;کنیم. بشر اساسا به غیر از این نمی&zwnj;تواند کار کند؛ چرا که در هر لحظه به دانش پیشینی خود که در زبان متجلی است، اتکا دارد. حال برای ایجاد کردن چیزی، باید اول چیزهایی را درک کرد. پس ما ناگزیریم که برای فهم یک چیز، به پیشینه&zwnj;ها مراجعه کنیم. ما تاریخ&zwnj;مندیم و در زندان تاریخ به سر می بریم. بنابراین پیشینه&zwnj;ها برای طراح اهمیت فوق&zwnj;العاده&zwnj;ای می&zwnj;یابد. در بحث معروف هویت، پیشینه&zwnj;ها بسیار مهم است، چرا که نمی&zwnj;توان از آن فرار کرد. شعار مدرنیسم که می&zwnj;گوید باید تاریخ را کنار گذاشت و از صفحۀ خالی شروع کرد، باید همه چیز را فراموش کرده و از ابتدا کشف کرد، در مواقع بن بست "شعار" بدی نیست. اما واقعی نیست. مگر می&zwnj;شود که یک طراح برای یافتن طرح&zwnj;واره&zwnj;های ذهنی خود به پیشینه&zwnj;های خود رجوع نکند؟ حال اگر قرار باشد چیزی درست بشود، از آنجا (اسکیما) باید درست بشود. پیشینه&zwnj;های تشکیل شده در ذهن ما، به طور ناخودآگاه و خواه ناخواه در کار ما نمایان است. اگر اغلب طرح&zwnj;واره&zwnj;های ذهنی من، مدرن باشد، خط کشیدن من نیز مدرن است. چرا که خط کشیدن من متکی بر پیشینه&zwnj;های ذهنی است. در طراحی، از یک لحظه تا هزاران سال قبل، همه پیشینه است و قرار هم نیست که حتما قدیمی باشد. بنابراین چیزی که دیروز ساخته شده هم (جزئی از) تاریخ است. پس بنده می&zwnj;گویم: نه آنکه می&zwnj;توان از تاریخ درس گرفت، بلکه اساسا نمی&zwnj;توان از تاریخ درس نگرفت. از آنجا که گفته&zwnj;اند فَانْظُرْ إِلى&rlm; طَعامِكَ&rlm;۲؛ (همانطور که به طعامی که به بدنت وارد می&zwnj;شود، دقت داری) به طعامی که به ذهنت وارد می&zwnj;شود هم دقت کن. طعامی که وارد ذهن می&zwnj;شود چیست؟ براین اساس تأثیر می&zwnj;گذارد. مثلا غذایی که فاسد باشد، انسان را فاسد می&zwnj;&zwnj;&zwnj;کند. بنابراین آنچه که می&zwnj;&zwnj;بینیم و با آن انس داریم، به طور ناخودآگاه بر ما تأثیر دارد. پس اگر قرار است درست بشویم، باید آنجا درست بشود. نمی&zwnj;شود به یکباره تصمیم گرفت که طرحی با هویت خلق کرد، در حالیکه آنچه در اسکیمای من است، بی هویت باشد و این موضوع با شعار و بخش&zwnj;نامه هم قابل اصلاح نیست.</p>
<p>&nbsp;</p>
<p>فرق ما به عنوان معمار با یک انسان عادی در انتقال داده&zwnj;ها از بنا به اسکیما در چیست؟ آیا با تکنیک خاصی این اتفاق می&zwnj;افتد؟</p>
<p>ما مصادیق را می&zwnj;&zwnj;بینیم؛ حال می&zwnj;خواهیم مفاهیم را از طریقی در ذهن ایجاد کنیم. ما {این} قندان را می&zwnj;&zwnj;بینیم و بعد می&zwnj;خواهیم یک قندان طراحی کنیم؛ بنابراین آنچه در بین همۀ قندان ها مشترک است، مدنظر ماست و آن چیزی جز کانسپت قندان نیست. فرض کنید که ما بخواهیم برای قطار قندانی طراحی کنیم؛ برای این منظور نمی&zwnj;توان عینا همین قندان {روی میز} را به آنجا برد و استفاده کرد. مصداق موقعیت&zwnj;مند است، اما مفهوم قابل تعمیم است. پس وقتی به اثری می&zwnj;نگریم، دنبال جان و مفهوم اثر و پشت صحنۀ آن هستیم که با استنباط خود آن را بیرون بکشیم و در موقعیتی جدید به کار ببندیم. جان قندان باید قابلیت تعمیم داشته باشد. این خود یک توانایی است. یکی از راه&zwnj;های رسیدن به این مفهوم، تعدد و تنوع در مواجهه با مصداق&zwnj;هاست که در منطق نیز به آن استقرای ذهن می&zwnj;گویند. در علم تجربی هم به ۲۰۰۰ نفر آسپرین می&zwnj;دهند و نتیجه می&zwnj;گیرند که آسپرین برای رقیق کردن خون مناسب است. زمانی که حادثه&zwnj;ای چندین بار برای ما اتفاق می&zwnj;افتد، می&zwnj;فهمیم که در جایی شبیه به آن باید مراقب بود. پس تعدد و تنوع در مصادیق مهم است. اگر دنبال این باشیم که هویت معماری ایرانی را زنده کنیم، پس تعدد و تنوع مصادیقی که در آنها چنین مفهومی جاری است، مهم می&zwnj;شود. ذهن ما برای آن که نخواهیم یک مصداق را عینا تکرار کنیم، به انعطاف نیاز دارد. ما پس از دیدن تعداد زیادی قندان، فهمیده&zwnj;ایم که قندان جایی است که حبه&zwnj;های قند را نگه می دارد، و آن را از رطوبت و گرد و غبار حفظ می&zwnj;&zwnj;&zwnj;کند و ... ممکن است چنین چیزهایی گفته هم نشود، اما قطعا توسط ما فهمیده شده است. انسان یک قابلیت دیگر نیز دارد و آن اینکه از یک مصداق (صرف)، مفهوم آن را بیرون بکشد. در استقراء نسبیت وجود دارد. زیرا ممکن است در ۲۰۰۱&zwnj;اُمین نفر، نتیجه ای دیگر حاصل شود. هیچ حدی بر استقراء وارد نیست. پس نمی توان گفت من اگر ۲۵ اثر را ببینیم، کامل فهمیده&zwnj;ام. البته که تعداد این آثار هر چقدر که بیشتر باشد، بهتر است. (بنابراین) کسی که سالهای سال با این آثار انس داشته و تعداد زیادی اثر را دیده، طبیعی است که ساختار و گنجینۀ ذهنی (پرباری) داشته باشد. (در عین حال) به این معنا هم نیست که از دل یک یا دو اثر نمی توان مفهومی را بیرون کشید. این دو روش در کنار هم اصل ماجرا را می سازند. می توان به یک اثر با این دید نگریست که چطور مفهوم را از درونش استخراج کرد و بعد آن را در تعداد زیاد انجام داد. بسیاری هم با این روش معمار شده اند.</p>
<p>&nbsp;</p>
<p>جان معماری چیست؟</p>
<p>همان چیزی که قابل تعمیم و انتقال است. جانِ معماری همان چیزی است که اگر به ما گفته بشود یک قندان طراحی کن، بدانیم آن چیست و قندانیتِ قندان را از آن فهمیده باشیم. اصل قضیه، همان چیزی است که می&zwnj;تواند در هر موقعیتی (با توجه به آن موقعیت) تجلی ویژه&zwnj;ای پیدا کند. (درعین حال که) در قطار و در اتاق دو شکل متفاوت می یابد.</p>
<p>&nbsp;</p>
<p>در تکثر مصادیق، با هزار شکل و رنگ چطور باید گزینش کرد؟ این تعدد ما را دچار آشفتگی نمی&zwnj;&zwnj;&zwnj;کند؟</p>
<p>این نکته&zwnj;ای بسیار مهم و گردنه&zwnj;ای خطرناک است. &laquo;الَّذينَ يَسْتَمِعُونَ&rlm; الْقَوْلَ فَيَتَّبِعُونَ أَحْسَنَه&raquo;۳&nbsp;منظوری که ظاهرا از آیه استخراج می&zwnj;شود، آن است که انسان باید به همۀ اقوال گوش بدهد و بهترین آن را انتخاب بکند. ولی این مشکل ایجاد می&zwnj;&zwnj;&zwnj;کند. بلکه معنی (دقیق) آن این است: "القول" یعنی یک قول که قول نیک است. (پس این قول) را گوش کن، نه آنکه به هر چیز گوش کن. حال وقتی قول درست را شنیدی، به خوبی از آن تبعیت کن. (بنابراین) هرزگی نکنیم و به سراغ همه چیز برویم. این جا همان جایی است که پیشینه&zwnj;های ذهنی مهم می&zwnj;شود چراکه ناگزیر بر ما اثر می&zwnj;گذارند. پس چه غذایی بخوریم که بر ما اثر سوء نگذارد؟ انتخاب اینجاست که اهمیت می&zwnj;یابد. سوال بعدی این است که چه کسی برای ما انتخاب بکند؟ چگونه انتخاب کنیم؟ مسئلۀ اصلی جریان تربیت بشر نیز در همین است. همه چیز در قرآن است. پس چرا سرنوشت مسلمانان پس از پیامبر به این ترتیب شد؟ بشر با اتکا به عقل خود است که این ها را می&zwnj;فهمد؛ البته از وحی الهی هم باید کمک گرفت. اما وحی الهی نمی&zwnj;تواند جای تعقل را بگیرد. اگر اینگونه بود، در دوران صدر اسلام همه انسان می&zwnj;شدند؛ اما نشدند. از قضا نزدیکان پیامبر هم انسان نشدند. گریزی از کار عقلانی و فکر کردن راجع به این مسائل نیست. اما این بحث&zwnj;ها ما را از نظرکردن به "هر چیزی"، انذار می&zwnj;&zwnj;&zwnj;کند. یکی از دوستان نقاش بنده (آقای زرین قلم) که از شاگردان نقاش های قدیمی نیز بودند، خاطره&zwnj;ای از اساتید مینیاتور تعریف می&zwnj;کردند. ایشان نقل می کردند که کسی پیش استادی آمد و کاری آورد؛ استاد سریع سر خود را به سمتی دیگر گرفت، و گفت: چشمم خراب می&zwnj;شود. پس هر اثر بدی که می&zwnj;&zwnj;بینیم در گنجینۀ ذهن وارد می&zwnj;شود. کسی که این دید را داشته باشد، پردازش گر خود را به کار می&zwnj;اندازد و در لحظۀ اول تصمیم می&zwnj;گیرد. ممکن است که اشتباه هم بکند. اما اگر همیشه در حالت هوشیار باشد و حواسش به آن چه می خورد، آن چه می&zwnj;بینید و ...(جمع) باشد، می&zwnj;تواند از منشاء جلوی ورود آن را بگیرد. بشر ناگزیر است که تحت تأثیر پیشینه&zwnj;ها ادراک کند،&nbsp; تصمیم بگیرد و طراحی کند.</p>
<p>&nbsp;</p>
<p>پس از نظر شما ابزار اصلی عقل است؟</p>
<p>یکی از ابزارهایی که خدا به ما داده حواس ماست. اما این ابزار فی نفسه کاری برای ما نمی&zwnj;&zwnj;&zwnj;کند. چیزی را که می&zwnj;&zwnj;بینیم، برای درک آن به توجه نیاز داریم. برای مثال اگر به یک سوژه نگاه می&zwnj;&zwnj;کنیم، برای درک آن (فقط نمی توانیم به نگاه کردن بسنده کنیم، بلکه) نیاز به توجه به آن داریم. (انسان) در مرحله اول می&zwnj;تواند به چیزی توجه کند که به دردش می خورد. معمولا هم انسان به چیزی توجه می&zwnj;&zwnj;&zwnj;کند که در همان حال است. متذکر چیزی است که همجنس آن در فضای ذهنی و حافظه ناخودآگاه موجود است. این خود لطف الهی است، چرا که اطلاعات وارده (بر ذهن) حجم زیادی دارد. (ما) یک سری حواس داریم و (نیز) یک عقل برای طبقه&zwnj;بندی، ادراک، دسته&zwnj;بندی و معنی&zwnj;دار کردن (اطلاعات) تا بر اساس آن با ابزار منطق فکر کرده و نتیجه بگیریم و تصمیمی اتخاذ کنیم. ما به عنوان شیعۀ اصولی، عقل را نفی نمی&zwnj;&zwnj;کنیم و آن را قبول داریم. حتی معتقدیم که حسن و قبح نیز جنبۀ عقلی دارد. (از این منظر) هر آن چیزی را که خدا گفته، عقل نیز می پذیرد. (بنابراین) اگر اصول دین را خارج از مجرای عقل بپذیریم باطل است، پس قابل تقلید هم نیست. تعبد در اصول اعتقادی معنایی ندارد. بنابراین عقل تنها ابزاری است که ما داریم و وحی را نیز با عقل خود می پذیریم. بعد از پذیرفتن (آن) و تسلیم شدن (در برابرش) و مسلمان می&zwnj;شویم. ممکن است عقل ما نرسد که چرا باید (نماز را) دو رکعت بخوانم، اما چون با عقل پذیرفته&zwnj;ام که صلاح من در آن است، آن را انجام می دهم. (تعقل) اگر نسبی و ناقص است و اشتباه می&zwnj;&zwnj;کنیم، راه توبه نیز باز است. (در این مسیر می توانیم) از راهنمایی بزرگان استفاده بکنیم، احادیث و اخبار را هم بخوانیم، به سخن هم علما گوش بدهیم و از خرد و عقل جمعی استفاده بکنیم. (با تمام این اوصاف) &nbsp;دست آخر این ما هستیم که تصمیم می&zwnj;گیریم. درباره طراحی نیز، اینکه به سراغ کجا برویم، چه ببینیم و به کدام یک از پیشینه&zwnj;ها رجوع کنیم، همه در دست ماست.</p>
<p>&nbsp;</p>
<p>پی&zwnj;نوشت<br />[۱] &nbsp;نهج البلاغه، نامۀ&nbsp;۳۱.<br />[۲] &nbsp;بقره:&nbsp;۲۵۹.<br />[۳]. &rlm;زمر: ۱۸.</p>