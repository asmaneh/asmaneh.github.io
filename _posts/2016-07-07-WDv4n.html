--- 
title: "تأملی در معماری سنتی" 
authors: nadimi.hadi 
types: blog 
tags: معماری سنتی,هادی ندیمی,آسمانه,مطالعات معماری ایران,تاریخ معماری 
featured: false
slug: WDv4n 
excerpt: "نیک می‌دانم که دو واژۀ «معماری» و «سنت» برای انکشاف معنا نیاز به ژرف‌اندیشی دارند که در فرصت این نوشتار نیست. در این‌جا فقط به چند دیدگاه مطرح در مورد معماری سنتی اشاره خواهم کرد." 
--- 
<p style="text-align: justify;">به نام خدا</p>
<p style="text-align: justify;">&nbsp;</p>
<p style="text-align: justify;">نیک می&zwnj;دانم که دو واژۀ &laquo;معماری&raquo; و &laquo;سنت&raquo; برای انکشاف معنا نیاز به ژرف&zwnj;اندیشی دارند که در فرصت این نوشتار نیست. در این&zwnj;جا فقط به چند دیدگاه مطرح در مورد معماری سنتی اشاره خواهم کرد.</p>
<p style="text-align: justify;">&nbsp;</p>
<p style="text-align: justify;">۱. معماری سنتی به&zwnj;مثابۀ معماری هنجاری</p>
<p style="text-align: justify;">&nbsp;</p>
<p style="text-align: justify;">این معماری، مبتنی بر عادات، پسندها و اندیشه&zwnj;های یک دورۀ تاریخی است و بدیهی است که با تغییر فرهنگ، عادات و هنجارهای فردی و اجتماعی این معماری نیز رنگ می&zwnj;بازد و جای خویشتن را به صورتی دیگر وا می&zwnj;گذارد. بر این تعریف، توافقی نانوشته نزد کثیری از روشنفکران دورۀ جدید موجود است.</p>
<p style="text-align: justify;">&nbsp;</p>
<p style="text-align: justify;">۲. معماری سنتی به&zwnj;مثابۀ معماری متکی به معرفتی غیرعلمی</p>
<p style="text-align: justify;">&nbsp;</p>
<p style="text-align: justify;">در دوران سلطنت مطلق &laquo;علم تجربی&raquo; که پس از دوران سیاه علم&zwnj;ستیزی آباء کلیسا در قرون وسطی و بعد از تحولات رنسانس از راه رسید، بشر به دوران سیاه دین&zwnj;گریزی و دین&zwnj;ستیزی وارد گردید. در این دوره، همۀ دستاوردهای گذشته چونان دستاوردهایی مبتنی بر خرافه، اوهام و جادو رانده شد. میوۀ این اندیشه، خویشتن را در تاریخ&zwnj;گریزی مدرنیزم آشکار کرد و بدین ترتیب، معماری مدرن، پیوند خویش را با دستاوردهای تاریخی معماری پیش از خود گسست.</p>
<p style="text-align: justify;">&nbsp;</p>
<p style="text-align: justify;">۳. معماری سنتی به&zwnj;مثابۀ معماری گذشته یا تاریخی؛ دستاوردی که زمانی طولانی بر آن گذشته و میراث گذشتگان و نیاکان ماست.</p>
<p style="text-align: justify;">&nbsp;</p>
<p style="text-align: justify;">برای انسان که ریشه&zwnj;های تاریخی وی، جزئی جداناشدنی از هویت فرهنگی و فکری&zwnj;اش محسوب می&zwnj;شود، آنچه از گذشته به میراث رسیده، همواره با نوعی جذبه و لطف همراه است؛ پس در چنین دیدگاهی از دو حیث می&zwnj;توان به این میراث نظر افکند:</p>
<p style="text-align: justify;">&nbsp;</p>
<p style="text-align: justify;">الف- این میراث، نه به جهت ارزش ماهوی خویش، بلکه از جهت تعلق به پدران و ریشه&zwnj;های فرهنگی ما ارزشمند و صاحب جذبه و لطف به حساب می&zwnj;آید؛ که این امری ذهنی است که می&zwnj;توان آن را اعتباراً &laquo;حیثی عرضی&raquo; نامید.</p>
<p style="text-align: justify;">&nbsp;</p>
<p style="text-align: justify;">ب- این میراث، فارغ از تعلق به گذشته، صاحب ارزش&zwnj;های ماهوی است که تعلق به گذشته، جذبه و لطف آن را دو چندان می&zwnj;نماید؛ که می&zwnj;توان آن را اعتباراً &laquo;حیث ماهوی یا جوهری&raquo; نامید.</p>
<p style="text-align: justify;">&nbsp;</p>
<p style="text-align: justify;">&nbsp; &nbsp; در هر دو حیث، معماری سنتی همواره در فضایی اثیری از قربتی غریب حکایت دارد.</p>
<p style="text-align: justify;">&nbsp;</p>
<p style="text-align: justify;">۴. معماری سنتی به&zwnj;مثابۀ معماری طبیعی یا برآمده از طبیعت</p>
<p style="text-align: justify;">&nbsp;</p>
<p style="text-align: justify;">واژۀ طبیعت در زبان فارسی و نیز زبان&zwnj;های اروپایی، گاه به صورت بیرونی و محسوس اشیا و عالم و گاه به سرشت و ماهیت انسان و اشیا و عالم اطلاق می&zwnj;گردد. این نگاه، در تمامی دورۀ تاریخی معماری و حتی در دورۀ مدرن ادامه دارد و آن را از شاعرانگی &laquo;سولیوان&raquo; تا معماری ارگانیک &laquo;رایت&raquo; و &laquo;الوار آلتو&raquo; که پیش&zwnj;قراولان معماری هماهنگ و همزاد با طبیعت بودند، تا اوج آن در آثار مکتوب الکساندر، به&zwnj;خصوص آخرین اثر مهم وی به نام &laquo;ماهیت یا سرشت نظم&raquo; می&zwnj;توان دید.&nbsp;بدیهی است که نوع رجوع و تلقی از طبیعت، نوع دستاورد معمارانه را رقم می&zwnj;زند. پس می&zwnj;توان نتیجه گرفت که در این دیدگاه، معماری سنتی، متکی به طبیعت بیرونی و موافق سرشت آن و هماهنگ با طبع انسانی است.</p>
<p style="text-align: justify;">&nbsp;</p>
<p style="text-align: justify;">۵. معماری سنتی به&zwnj;مثابۀ معماری مبتنی بر سنن الهی</p>
<p style="text-align: justify;">&nbsp;</p>
<p style="text-align: justify;">در کلام قرآنی، از دو نوع سنت یاد شده است: یکی سنت آباءالاولین که همان آداب، عادات و گاه خرافه&zwnj;های قبیله&zwnj;ای و نژادی است که سنت مذموم نام گرفته؛ دیگری، سنت الهی که قوانین جاری هستی است و می&zwnj;توان آن را سنت ممدوح نامید.&nbsp;آنچه باعث سنت&zwnj;گریزی و سنت&zwnj;تیزی دورۀ جدید شده، مفهوم اول از سنت است. فعل &laquo;Tradire&raquo; در لاتین به معنای افشای سرّ و راز است که یکی از حواریون حضرت مسیح بدان مبادرت ورزید. در ادبیات سنت&zwnj;گرایان دورۀ جدید، واژۀ سنت، به معنای مجموعه&zwnj;ای از رموز و اسرار است که خالق هستی بر آنها مهر نهاده است.&nbsp;ناگفته پیداست که شهود سنن الهی، نیازمند معرفت باطنی است و با فهم قوانین حاکم بر طبیعت محسوس که علم تجربی به دنبال آن است، همتایی ندارد؛ مگر آنکه هر جا قانونی و نظمی باشد، جلوه&zwnj;ای از جلوات آن سنن است.</p>
<p style="text-align: justify;">&nbsp;</p>
<p style="text-align: justify;">&nbsp; &nbsp; &nbsp; اکنون توقف و تأمل در هریک از این دیدگاه&zwnj;ها، پهنه&zwnj;ای از تعاریف را به روی محقق خواهد گشود. آن&zwnj;چه تا کنون از آن سخن رفت، معماری سنتی، و به عبارت دیگر، &laquo;پدیده&raquo; است و نه &laquo;پدیدآورنده&raquo;. در عین حال می&zwnj;دانیم که بین پدیده و پدیدآورنده رابطه&zwnj;ای ژرف و وجودی است؛ چنان&zwnj;که از پدیده به احوال پدیدآورنده راهی است، و همچنین احوال پدیدآورنده، آشکارکنندۀ پنهانی&zwnj;های پدیده است.</p>
<p style="text-align: justify;">&nbsp;</p>
<p style="text-align: justify;">&nbsp; &nbsp; &nbsp;اینک اگر از طریق مکتوبات و مضبوطات تاریخی تأملی در احوال معماران سنتی این مرزوبوم کنیم، بدین نتیجه می&zwnj;رسیم که اثری که از سرپنجۀ این معماران به دست ما رسیده، در کامل&zwnj;ترین وجه خود، با آخرین دیدگاه ذکرشده از معماران سنتی سازگار است.</p>
<p style="text-align: justify;">&nbsp;</p>
<p style="text-align: justify;">*برگرفته از مقالۀ &laquo;درس&zwnj;هایی از معماری سنتی ایران&raquo;.</p>