--- 
title: "شهرهای بیابان‌زا" 
authors: oshams 
types: blog 
tags: شهر,تاریخ شهر,بیابان,کویر,امید شمس,آسمانه,مطالعات معماری ایران 
featured: false
slug: e2Jc6 
excerpt: "بیابان با کویر فرق دارد. بیابان جایی است پهناور که میانگین سالانه‌ی بارش آن از ۵۰ میلی‌متر کمتر است. در بیابان گاه تا چند سال باران نمی‌بارد؛ اما یک‌باره طی چند ساعت آسمان همه‌ی دلش را خالی می‌کند. در عوض، بیابان حدود ۱۰۰ برابر بارش سالانه تبخیر و تعرق دارد. بیابان بسیار کم‌آب و کم‌گیاه است یا به‌کلی آب و گیاه ندارد. در مقابل، کویر یا همان که نمکزارش می‌نامیم، پست‌ترین جای بیابان است. آب در کویر بخار می‌شود و چنان نمک بر جای می‌گذارد که دیگر فقط به گونه‌های گیاهانی غیر زراعی مجال روییدن می‌دهد." 
--- 
<p><strong>شهرهای بیابان&zwnj;زا</strong></p>
<p>امید شمس</p>
<p>&nbsp;</p>
<p>بیابان با کویر فرق دارد. بیابان جایی است پهناور که میانگین سالانه&zwnj;ی بارش آن از ۵۰ میلی&zwnj;متر کمتر است. در بیابان گاه تا چند سال باران نمی&zwnj;بارد؛ اما یک&zwnj;باره طی چند ساعت آسمان همه&zwnj;ی دلش را خالی می&zwnj;کند. در عوض، بیابان حدود ۱۰۰ برابر بارش سالانه تبخیر و تعرق دارد. بیابان بسیار کم&zwnj;آب و کم&zwnj;گیاه است یا به&zwnj;کلی آب و گیاه ندارد. در مقابل، کویر یا همان که نمکزارش می&zwnj;نامیم، پست&zwnj;ترین جای بیابان است. آب در کویر بخار می&zwnj;شود و چنان نمک بر جای می&zwnj;گذارد که دیگر فقط به گونه&zwnj;های گیاهانی غیر زراعی مجال روییدن می&zwnj;دهد.</p>
<p>&nbsp;</p>
<p>در زبان عربی به بیابان صحرا می&zwnj;گویند؛ اما صحرا در ایران معنایی دیگر دارد: کشت&zwnj;گاه&zwnj;ها یا چراگاه&zwnj;های خوش&zwnj;آب&zwnj;وهوا و سرسبز. در کودکی بخت یارم بود تا ماه&zwnj;هایی در روستای آبایی&zwnj;ام باشم و زندگی کنم. روستا بر تپه&zwnj;ای بود و باغات و مزارع در دشت پایین&zwnj;دست با چشمه&zwnj;ها و چندین نهر. اهالی ترک&zwnj;زبان روستا به همه&zwnj;ی آن باغات و مزارع سرسبزْ صحرا می&zwnj;گفتند. آنجا بیابان نبود؛ آب و درخت و باغ و بَر داشت. آنجا صحرا بود.&nbsp;</p>
<p>&nbsp;</p>
<p>نزد بیشتر تحصیل&zwnj;کردگان امروز، بیابان و کویر و صحرا با هم فرقی ندارند. ما معماران و شهرسازان هم ــ که علی&zwnj;القاعده باید مفاهیمی همچون سرزمین، زمین، منطقه، جای و ظرفیت سکونت، منابع و موانع زیست انسانی را به&zwnj;خوبی بشناسیم ــ نیز کمابیش همین&zwnj;طوریم. برای ما بیابان همان کویر است و اینها همان صحرا. بیابان لوت با کویر لوت با صحرای لوت فرقی ندارد. نیاموخته&zwnj;ایم که بیابان کویر نیست؛ دشت همان جلگه نیست؛ جنگل با بیشه یکی نیست؛ به تالاب نگوییم مرداب؛ رشته&zwnj;کوه را کوهستان نپنداریم و بسیاری نظایر اینها. ما فهم بوم&zwnj;شناختی نداریم؛ نه در دانشگاه فرا گرفته&zwnj;ایم، نه در مدرسه.</p>
<p>&nbsp;</p>
<p>در نبودِ فهمِ بوم&zwnj;شناختی، بیابان برای بیشتر ما معماران و شهرسازان جایی است بی&zwnj;اندازه فقیر که نداری و عقب&zwnj;ماندگی را تداعی می&zwnj;کند. بیابانْ لم&zwnj;یزرعی است که گویی هیچ ندارد؛ برهوت است. چنان بی&zwnj;ارزش که انگار باید هر چه زودتر آن را بزُداییم و به زورِ فناوری به &laquo;طبیعت&raquo; تبدیلش کنیم؛ مثلاً به جنگل یا به دریاچه. در نظر ما بیابان اصلاً طبیعت نیست، هیچ است. در هیچ&zwnj;انگاری بیابان، دیگر چه فرقی می&zwnj;کند که بدانیم بیابان اقسامی هم دارد و ماسه&zwnj;ای و ریگی و سنگی&zwnj;اش با یکدیگر فرق دارند. وقتی بیابان هیچ ندارد، بی&zwnj;معناست بپرسیم که بیابان چه دارایی&zwnj;هایی &laquo;دارد&raquo;. وقتی بیابان پشیزی نمی&zwnj;ارزد، چرا بپرسیم با زیست&zwnj;بومی چنین حساس که به کوچک&zwnj;ترین تغییر اجزایش واکنش نشان می&zwnj;دهد، چطور رفتار کنیم. برای ما که فقط اقلیم سبز و مرطوب را طبیعت به شمار می&zwnj;آوریم، آسمانِ شبِ بیابان هم عیبِ بیابان است. وقتی بیابان&zwnj;ها را عیب سرزمینمان می&zwnj;دانیم، دیگر چرا بپرسیم که پهنه&zwnj;های بیابانی و نیم&zwnj;بیابانی سرزمینمان کجاست، چه ویژگی&zwnj;هایی دارد، در سابقه&zwnj;ی زیست چند هزارساله&zwnj;ی ما چه نقشی داشته است، و چطور مظهر خرد زیستن در ایران است.</p>
<p>&nbsp;</p>
<p>ایرانِ ما خشک است و تا بوده همین بوده. در این اقلیم خشک، هم بیابان فراوان است، هم همواره در کمینِ گسترش. طی هفت دهه&zwnj;ی گذشته، در نبود فهم بوم&zwnj;شناختی از ایران، ما شهرهایی برنامه&zwnj;ریزی و طراحی و ایجاد کرده&zwnj;ایم که بیابان می&zwnj;زایند. فرقی نمی&zwnj;کند که در کدام زیست&zwnj;بوم ایران معماری کرده&zwnj;ایم و شهر ساخته&zwnj;ایم. از گیلان تا یزد، از تبریز تا زاهدان، ما شهرها را بر اراضی طبیعی گسترده&zwnj;ایم، به آنها &laquo;کاربری&raquo; داده&zwnj;ایم (انگار پیش از ما کارا نبوده&zwnj;اند)، با ساختن راه و ساختمان و محوطه راه نفوذ آب به خاک را بسته&zwnj;ایم، پوشش گیاهی را زدوده&zwnj;ایم، خاک را فرسوده&zwnj;ایم، آب آبخوان&zwnj;ها را برای گسترش کشاورزی و صنعت و شرب و بهداشتِ شهرها بیرون کشیده&zwnj;ایم، با پساب و زباله و آلاینده&zwnj;ها هوا و خاک را سمی کرده&zwnj;ایم، با ایجاد جزایر گرمایی شهری بر شدت تبخیر افزوده&zwnj;ایم، خاک را خشکانده&zwnj;ایم و با همه&zwnj;ی اینها بیابان زاده&zwnj;ایم؛ شهرهای بیابان&zwnj;زا.&nbsp;</p>
<p>&nbsp;</p>
<p>بیابان هم مانند هر زیست&zwnj;بوم دیگر دارایی&zwnj;هایی دارد. بیابان آفتاب سوزان دارد، ماسه و ریگ روان و سنگ دارد، نوسانات دمایی شدید دارد، آسمان پرستاره دارد، زیست گیاهی و جانوری دارد، منابع معدنی دارد، زیبایی و شکوه دارد، سابقه&zwnj;ی سکونت سازگارانه دارد، شیوه&zwnj;های زیست ساده و خردمندانه دارد، باران ناگهانی و سیل دارد، نسیم و باد و طوفان و ریزگرد دارد، و مدام در معرض فرسایش آبی و بادی و انسانی است. اینها و بسیاری نظایر اینها ظرفیت&zwnj;ها و استعدادهایی است برای ایجاد سکونت و رونق پایدار اقتصاد و اجتماع.</p>
<p>بیابان عیبِ سرزمین ما نیست؛ ویژگی&zwnj; سرزمین ماست. اگر بیابان را یکسره فقر و مانع و عیب به شمار نیاوریم، می&zwnj;توانیم درباره&zwnj;ی طرز خردمندانه و پایدار زیستن با بیابان بیندیشم، موانع زیستی&zwnj;اش را بپذیریم و منابعش را برای زیست پایدار و برنامه&zwnj;ریزی و طراحی و ایجاد شهرهایی سازگار با بوم ایران به کار بگیریم؛ بی&zwnj;آنکه لازم باشد آن را بزُداییم. با این نگاه، تجربه&zwnj;ی چند هزارساله&zwnj;ی سکونت در ایران هم، که به&zwnj;نوعی تجربه&zwnj;ی زیستن با بیابان بوده است، به منبعی برای اندیشیدن و بازخوانی و آموختن و کاربست آموخته&zwnj;ها بدل می&zwnj;شود. در ایران ما، فهم بوم&zwnj;شناختی اقتضا می&zwnj;کند که بیابان را &laquo;به جا بیاوریم&raquo; و زیستن &laquo;با&raquo; بیابان را بیاموزیم و بیاموزانیم، نظام طبیعی سرزمین&zwnj;مان را برهم نزنیم، تعداد و گستره&zwnj;ی بیابان&zwnj;ها را نه بکاهیم نه بیفزاییم؛ یعنی نه بیابان بِزاییم، نه بزُداییم.</p>
<p>&nbsp;</p>
<p>اگر می&zwnj;پسندید با دیگران در میان بگذارید.</p>
<p>&nbsp;</p>