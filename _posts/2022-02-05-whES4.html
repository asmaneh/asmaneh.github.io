--- 
title: "برج «آزادی»" 
authors: فرزاد زره‌داران 
types: blog 
featured: true
slug: whES4 
--- 
<p>در خانواده&zwnj;ی ما سفر رفتن عملی متداول نبود. &laquo;سفر&raquo; تجربه&zwnj;ی نادری بود که نصیب کمتر کسی می&zwnj;شد. نسبت من با تهران محدود می&zwnj;شد به خاطرات و تصاویر. در این بین سهم برج آزادی به نسبت دیگر بناها و مکان&zwnj;ها بیشتر بود: خاطره&zwnj;ی پدرم از میدان آزادی در دوران جنگ؛ خاطره&zwnj;ی پدربزرگم از خیابان آیزنهاور و ساختن برج شهیاد؛ تصاویر جمعیت انبوه در میدان آزادی با پرچم&zwnj;های &laquo;استقلال آزادی جمهوری اسلامی&raquo; در کتاب تاریخ دبستان.&nbsp;</p>
<p>میانه&zwnj;ی دوره&zwnj;ی راهنمایی بود که سفرهای ما به تهران شروع شد. اقوام ما غرب تهران ساکن بودند و ما که از خراسان می&zwnj;آمدیم مجبور بودیم از برج آزادی بگذریم. بعد از حدود ۱۰۰۰ کیلومتر دیدن خاک و تپه&zwnj;&zwnj;های لخت به تهران می&zwnj;رسیدیم و با انبوهی از بناهای گوناگون و خیابان&zwnj;های تو در تو و پیچ در پیچ و تابلو&zwnj;های پر داده&zwnj;ی چند زبانه و آدم&zwnj;های عجول و غریبه رو به رو می&zwnj;شدیم. در این بین اما آشنایی رخ می&zwnj;نمود. از دور چیزی را می&zwnj;دیدم که خودم را در خاطراتم، در کودکیم، در تاریخم، به جا می&zwnj;آوردم. میدان آزادی برای منِ شهرستانی جایی بود که به جا می&zwnj;آوردمش. پدرم حین ورود به تهران راننده&zwnj;ای محتاط می&zwnj;شد که مبادا راه را اشتباه برود و مبادا به کسی بزند و هزار مبادای دیگر. به همین خاطر دور میدان که می&zwnj;رسیدیم به آرامی حرکت می&zwnj;کردیم. عموماً از سه راه افسریه که می&zwnj;گذشتیم وارد کمربندی تهران می&zwnj;شدیم و آن را دور می&zwnj;زدیم و از جنوب به میدان می&zwnj;رسیدیم تا از شمال آن خارج شویم. سهم من از میدان آزادی نیم&zwnj;دور بود؛ نیم&zwnj;دوری که در آن چشم برداشتن از برج محال بود. خطوط همگرای برج، پنجره&zwnj;های فیروزه&zwnj;ای آن؛ بدنه&zwnj;ی مشبک زیر طاق؛ فکر کردن به دسترسی به تاج برج؛ تصور کردن خودم در قاب عکسی که در کتاب تاریخ دبستانم بود؛ تصور کردن مردمی که زمانی برای فردای روشن&zwnj;تر فریاد می&zwnj;زدند و شور داشتند و دلشان نمرده بود و اکنون من در آن زمان در میان آنها بودم؛ فکر کردن به پدربزرگم که زمانی از تقاطع خوش و آیزنهاور می&zwnj;توانست برج را در حال ساخته شدن ببیند؛ تصور اینکه پدرم پشت ماشین سنگین است و باری به تهران آورده و همزمان جنگ شده و مهرآباد را زده&zwnj;اند. من برای این فکر&zwnj;ها فقط به اندازه&zwnj;ی نیم&zwnj;دور زمان داشتم و در آن نیم&zwnj;دور غرق در تاریخ و خاطرات خود و خانواده و مردمم بودم.&nbsp;</p>
<p>&nbsp;</p>
<p>این بنا چنین در دل جان منِ شهرستانیِ غریبه نشسته است. اگر روزی بخواهیم بر این برج نقشی بیفکنیم چیستی آن نقش به منِ شهرستانیِ غریبه ربطی خواهد داشت؟ چیستی نقوش این برج، که &laquo;آزادی&raquo; می&zwnj;نامیمش، اگر به من و دیگرانی چون من ربط نداشته باشد به که ربط دارد؟</p>