--- 
title: "بقعۀ شاه‌کمال یزد: تاریخ‌گذاری با تکیه بر متون" 
authors: mehrali 
types: blog 
tags: بقعۀ شاه‌کمال یزد,بقعۀ شاه‌کمال,تاریخ‌گذاری,متون,تاریخ معماری,بقعه,یزد,مجتبی مهر‌علی,آسمانه,مطالعات معماری ایران,تواریخ یزد,تاریخ یزد 
featured: false
slug: igHEv 
excerpt: " امروز بنایی با گنبدخانۀ رفیع و نمایان در محلۀ شاابوالقاسمِ یزد به بقعۀ شاه‌کمال اشتهار دارد. بنای گنبددار مذکور از نظر محققان تاریخ معماری یزد، همان مدرسۀ کمالیه مندرج در تواریخ یزد است." 
--- 
<p style="text-align: justify;">امروز بنایی با گنبدخانۀ رفیع و نمایان در محلۀ شاابوالقاسمِ یزد به بقعۀ شاه&zwnj;کمال اشتهار دارد. بنای گنبددار مذکور از نظر محققان تاریخ معماری یزد، همان مدرسۀ کمالیه مندرج در تواریخ یزد است.</p>
<p style="text-align: justify;">&nbsp;</p>
<p style="text-align: justify;">&nbsp;بقعۀ شاه&zwnj;کمال در وضعیتِ کنونی متشکل از دو بخش است: یکی گنبدخانه، که به&zwnj;نظر می&zwnj;رسد بازماندۀ مدرسۀ کمالیه &nbsp;است، و دیگری اتاقِ متصل به گنبدخانه. مرحوم افشار بدون اشاره به سندی مشخص، سال ساخت گنبد را ۷۱۲ هجری می&zwnj;نویسد، و اتاق متصل به گنبدخانه با استناد به کتیبۀ موجود در این ناحیه، در سال ۷۹۲ هجری و با دستور شیخ&zwnj;علی بن فتح&zwnj;الله بنا شده است.۱</p>
<p style="text-align: justify;">&nbsp;</p>
<p style="text-align: justify;">&nbsp;سوال&zwnj;هایی پیش می&zwnj;آید و آن اینکه، آیا مجموعۀ کمالیۀ &nbsp;مندرج در تواریخ یزد، همان بنای گنبدداری است که میان اهالیِ محلۀ شاابوالقاسم به بقعۀ شاه&zwnj;کمال اشتهار دارد؟ اگر ساختِ اتاقِ متصل به گنبدخانه، نسبت&zwnj;به ساختِ خودِ گنبدخانه متأخر باشد؛ در این&zwnj;صورت، گنبدخانۀ بقعۀ شاه&zwnj;کمال چه سالی ساخته شده است؟</p>
<p style="text-align: justify;">&nbsp;</p>
<p style="text-align: justify;">نویسندۀ نوشتۀ حاضر، در حد وسع خود و امکانات متنیِ موجود سعی می&zwnj;کند، برای سوال&zwnj;هایِ طرح شده پاسخی بیاید. برای&zwnj;این&zwnj; منظور شواهد متنی و کالبدی، بررسی و مقابله شده است. منظور ما از شواهدِ متنی، تواریخ یزد است، و مشخصاً تواریخ سه&zwnj;گانۀ یزد؛ یعنی تاریخ جعفری و کاتب و بافقی. در ادامه، ابتدا مشخصه&zwnj;هایِ کالبدیِ بنای بقعۀ شاه&zwnj;کمال، سپس اشارات مندرج در تواریخ یزد را وارسی و در نهایت مقابلۀ آنها و جمع بندی.</p>
<p style="text-align: justify;">&nbsp;</p>
<p style="text-align: justify;">زمینۀ گنبدخانۀ بقعۀ شاه&zwnj;کمال مربع شکل است، و اندازۀ هر ضلع آن حدود ۸ متر و ضخامت جرزهای آن ۱.۸۰ متر است. وجوه داخلیِ گنبدخانه در منطقۀ بدنه یا هیکلِ گنبدخانه با سه طاق&zwnj;نما آرایش شده است، طاق&zwnj;نماهایِ وسط هر وجه عریض&zwnj;تر از طرفین است. گوشه&zwnj;سازی منطقۀ میانی با اسکنج ساده است.</p>
<p style="text-align: justify;">&nbsp;</p>
<p style="text-align: justify;">در دیوار غربی متصل به گنبدخانه، که احتمالاً بعد از ساختِ گنبدخانه بدان متصل شده، کتیبه&zwnj;ای رنگی با خط ثلث، بانی و سالِ ساختِ این موضع را معرفی می&zwnj;کند. عین عبارات کتیبه مذکور چنین است: &laquo;امر بانشاء بقعة المبارکة اقل عبادالله شیخ علی ابن فتح الله احسن الله احواله&nbsp; فی یوم سبت الرابع ذی الحجه لسنة اثنین و تسعین و سبعمائه الهجریه&raquo;.۲</p>
<p style="text-align: justify;">&nbsp;</p>
<p style="text-align: justify;">با استناد به کتیبۀ این اتاق، معلوم می&zwnj;شود که این موضِعْ، بقعه&zwnj;ای بوده است، آقای افشار هم آثار قبوری را در وضعیت فعلی این بنا گزارش کرده&zwnj;اند.۳&nbsp;همچنین مشخص می&zwnj;شود که بانی اتاق متصل به گنبدخانه شخصی به نام شیخ&zwnj;علی&zwnj;ابن &zwnj;فتح&zwnj;الله است که در روز چهارشنبه ذی&zwnj;الحجه سال ۷۹۲ هجری دستور ساخت این قسمت از بنا را داده است. همچنین آثار کتیبه&zwnj;ای در حاشیه بین منطقۀ میانی و زمینه نقش بسته است. کتیبه مذکور آیات ۲۸۵ و ۲۸۶ سورۀ بقره است. علاوه&zwnj;بر&zwnj;این در طاق&zwnj;نماها و مواضع ژرف بالای اسکنج&zwnj;هایِ منطقۀ میانی عباراتی مانند &laquo; المک الله&raquo;، &laquo;القوة الله&raquo;، و مانند این&zwnj;ها کتابه شده است.۴&nbsp;در ادامه شواهد مرتبط با این بنا در تواریخ یزد ارائه خواهد شد.</p>
<p style="text-align: justify;">&nbsp;</p>
<p style="text-align: justify;">جعفری مؤلف کتاب تاریخ یزد سال ساخت مدرسه کمالیه را ۷۲۰ هجری و بانی آن &zwnj;را خواجه کمال &zwnj;الدین ابوالمعالی فرزند برهان&zwnj;الدین می&zwnj;داند. ایشان اشاره&zwnj;ای به مشخصه&zwnj;هایِ کالبدی و برخی از عناصر کالبدی بنا دارند. جعفری مشخصه&zwnj;های بقعۀ شاه&zwnj;کمال (مدرسه کمالیۀ) را این&zwnj;طور توصیف می&zwnj;کند:</p>
<p style="text-align: justify;">&nbsp;</p>
<p style="text-align: justify;">این مدرسه عالی با دو مناره و قبه و ساحت در مدرسه و خانقاه و بیت الادویه و حمام نیکو و خانه&zwnj;های عالی ساخته، و تمام مدرسه بکاشی و نقاشی مزین کرده و موقوفات بسیار بر آن وقف کرده، و قناتی از قریه فراشاه جاری گردانیده، و آب آن داخل خیرآباد بشهر درآورده و در مسجد جمعه از هم جدا می&zwnj;شود و دو دانگ آن بمدرسه خودش می&zwnj;رود.۵</p>
<p style="text-align: justify;">&nbsp;</p>
<p style="text-align: justify;">حدود هجده سال بعد از جعفری، کاتب مؤلف تاریخ جدید یزد علاوه بر مشخصه&zwnj;های مندرج در کتاب تاریخ یزد، گزارشی از شرایط بنا در عصر خود عرضه می&zwnj;کند.۶&nbsp;کاتب وضعیت مدرسه، عمارت و حمام متصل به آن &zwnj;را مخروبه و دربارۀ کاشی&zwnj;کاری بنا چنین می&zwnj;نویسد: &laquo;و تمام کاشی&zwnj;ها را کنده&zwnj;اند و در مدرسه را برده&zwnj;اند&raquo;۷</p>
<p style="text-align: justify;">&nbsp;</p>
<p style="text-align: justify;">بافقی مؤلف جامع مفیدی علاوه&zwnj;بر اشاراتِ مندرج در تواریخِ جعفری و کاتب، اطلاعات بیشتری از مشخصه&zwnj;هایِ این بنا ارائه می&zwnj;دهد، گزارشی هم از وضعیت بنا در سال ۱۰۸۲ هجری عرضه می&zwnj;کند. ایشان موقعیت این بنا را در محلۀ &laquo;شهاب الدین قاسم&raquo; می&zwnj;نویسد. همچنین به مدرسه و کاشی&zwnj;های رنگین آن اشاره می&zwnj;کند. بافقی دربارۀ مشخصه&zwnj;هایِ تزیینی بنا چنین می&zwnj;نویسد: &laquo;مدرسه عالی در کمال تکلف پرداخت و ازاره&zwnj;ای به کاشی الوان و سقف به طلا و لاجورد تزیین نمود&raquo;۸.</p>
<p style="text-align: justify;">&nbsp;</p>
<p style="text-align: justify;">اطلاعاتی که بافقی ارائه می&zwnj;دهد، حاوی نکاتی است. اول اینکه محل بنا با محله&zwnj;ای که امروز به نام &laquo;شاابوالقاسم&raquo; معروف است، مطابقت می&zwnj;کند. از طرفی مشخصه&zwnj;های تزیینی مندرج در جامع مفیدی هم با وضع موجود مطابقت می&zwnj;کند.۹بافقی وضعیت بنا را در دورۀ صفویان را این&zwnj;طور تشریح می&zwnj;کند:</p>
<p style="text-align: justify;">&nbsp;</p>
<p style="text-align: justify;">و در حین تحریر این اوراق که دو مرحله از سنۀ ثمانین و الف هجرت نموده بنای مدرسه و حمام چون بنای عمر ناپایدار فروریخته و خانقاه مانند درویشان زاویه نشین خود را به گوشۀ اختفا کشیده و آب خوشگوارش با چشمۀ حیوان همچشمی نموده در ظلمات گمنامی مأوا گزیده [...] و اتمام عمارت مذکوره فی سنة عشرین و سبعمائه بوده و محل و مکان آرامگاه بانی در گنبد است.۱۰</p>
<p style="text-align: justify;">&nbsp;</p>
<p style="text-align: justify;">با&nbsp; استناد به اشارات بافقی، معلوم می&zwnj;شود که بنا در دوره ایشان وضعیت خوبی نداشته و رو&zwnj; به خرابی و ویرانی بوده. اما بافقی در تشریح مشخصه&zwnj;های تزیینی بنا نسبتاً دقیق و با جزئیات از نقوش و رنگ&zwnj;های بکاررفته صحبت می&zwnj;کند. در نتیجه به&zwnj;نظر می&zwnj;رسد برخی از عناصر بنا در این دوره سالم و پابرجاست و باتوجه&zwnj;به مشخصه&zwnj;هایِ وضعیت کنونیِ (سال ۱۰۸۲) گنبدخانه، می&zwnj;توان این&zwnj;طور استنباط نمود که سقفی که بافقی اشاره می&zwnj;کند، همان گنبدِ گنبدخانۀ بنای فعلی باشد.</p>
<p style="text-align: justify;">&nbsp;</p>
<p style="text-align: justify;">جعفری، کاتب، و بافقی سال ساخت بنا را ۷۲۰ هجری می&zwnj;دانند. ممکن است بافقی با استناد به جعفری و کاتب، و کاتب با استناد به جعفری سال ساخت را نوشته باشند. اما جعفری که قدیم&zwnj;ترین مؤلف تواریخ یزد است، در سال ۸۴۴ هجری کتاب تاریخ یزد را نوشته، ایشان اطلاعاتی از ۱۲۴ سال قبل از خود ارائه می&zwnj;دهد. صحتِ گزارشِ جعفری را چطور می&zwnj;توان ارزیابی کرد؟</p>
<p style="text-align: justify;">&nbsp;</p>
<p style="text-align: justify;">&nbsp;&nbsp;جعفری احتمالاً بر اساس منابعی سال ساخت مدرسۀ کمالیه را می&zwnj;نویسد. یا بر اساس گزارشی شفاهی، یا اینکه کتیبه&zwnj;ای بوده و امروز اثری از آن بر جای نمانده است، یا بر پایه نام بانی آن و تخمین زمان حضور کمال&zwnj;الدین در محلۀ شاابوالقاسم.</p>
<p style="text-align: justify;">&nbsp;</p>
<p style="text-align: justify;">&nbsp;اطمینان از موارد اول و دوم برای نویسنده غیر ممکن است، اما دربارۀ بانی می&zwnj;توان شواهدی را شناسایی و بر اساس آن قضاوت کرد.</p>
<p style="text-align: justify;">&nbsp;</p>
<p style="text-align: justify;">مورخین تواریخ یزد بانی بقعۀ شاه&zwnj;کمال را خواجه کمال&zwnj;الدین&zwnj;ابوالمعالی می&zwnj;دانند. با استناد به همان تواریخ، خواجه کمال&zwnj;الدین فرزند خواجه برهان&zwnj;الدین&zwnj;لطف&zwnj;الله است. ایشان وزیر امیرمبارزالدین محمد مظفر است. و امیرمبارزالدین حاکم مظفریان در یزد است.۱۱&nbsp;مبارزالدین مظفر در سال ۷۰۰ هجری در شهر میبد به دنیا می&zwnj;آید، در ده سالگی و در سال ۷۱۰ هجری پدرش وفات می&zwnj;کند و در سال ۷۱۶ هجری در سن شانزده سالگی به مقام پدر می&zwnj;رسد.۱۲</p>
<p style="text-align: justify;">&nbsp;</p>
<p style="text-align: justify;">بنابراین، زمان احداث بنای بقعۀ شاه&zwnj;کمال احتمالاً همان سال ۷۲۰ هجری است، چراکه پدر بانِی این بنا، یعنی خواجه برهان الدین&zwnj;لطف&zwnj;الله وزیرِ مبارزالدین&zwnj;مظفر بوده است و با توجه به زمان سلطنت رسیدن مبارزالدین&zwnj;مظفر، می&zwnj;توان این&zwnj;طور استنباط نمود که سال ساخت مدرسۀ کمالیه اوایل سدۀ هشتم هجری و مقارن دوران حاکمیت مظفریان در یزد است، و بر پایۀ کتیبه&zwnj;ای که امروز برجای مانده، اتاق متصل به گنبدخانه در سال ۷۹۲ هجری ساخته شده است.</p>
<p style="text-align: justify;">&nbsp;</p>
<p style="text-align: justify;"><br /><br />[۱] ایرج افشار، یادگارهای یزد، ج۲، ص ۶۱۱-۶۱۰.<br />[۲] ایرج افشار، یادگارهای یزد، ج۲، ص ۶۱۳.<br />[۳] ایرج افشار، یادگارهای یزد، ج۲، ص ۶۱۳.<br />[۴] ایرج افشار، یادگارهای یزد، ج۲، ص ۶۱۲.<br />[۵]جعفری، تاریخ یزد، ص ۱۱۵.<br />[6] جعفری در کتاب تاریخ یزد وقایع و آثار را تا سال ۸۴۴ هجری ارائه می&zwnj;کند، و کاتب در کتاب تاریخ جدید یزد ذکر وقایع و شرح احوال آثار را تا سال ۸۶۲ هجری عرضه می&zwnj;کند. با توجه به قحطی سال ۸۵۶ و سیل ویرانگر سال ۸۶۰، اطلاعاتی که از تاریخ جدید یزد بدست می&zwnj;آید، حاوی نکاتی است که از صورت و سیمای شهر و آثار بعد از بلایای وارده عرضه می&zwnj;دارد.<br />[۷] کاتب، تاریخ جدید یزد، ص۱۲۴.<br />[۸] بافقی، جامع مفیدی، ج۲، ص ۲۵۳-۲۵۲.<br />[۹] در یکی از گزارش&zwnj;های مرکز اسناد میراث فرهنگی یزد به نقوش رنگی و ازاره&zwnj;های کاشی&zwnj;کاری و شمسۀ پر نقش با آبرنگ اشاره شده است. علاوه بر اینها در همان گزارش به نوعی کاشی زرین فام به شکل ستاره شش پر با نقوش گیاهی&nbsp; و کاشی&zwnj;های چلیپا شکل فیروزه&zwnj;ای اشاره شده است.<br />[۱۰] بافقی، جامع مفیدی، ج۲، ص ۲۵۳.<br />[۱۱] جعفری، تاریخ یزد، ص ۴۸.<br />[۱۲] جعفری، تاریخ یزد، ص ۴۸. و کاتب، تاریخ جدید یزد، ۷۸.</p>