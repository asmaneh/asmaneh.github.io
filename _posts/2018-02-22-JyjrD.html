--- 
title: "مقدمه‌ای بر تاریخ شفاهی معماری ایران" 
authors: hashemi.mitra 
types: bap 
categories: asmaneBooks 
tags: تاریخ شفاهی معماری ایران,تاریخ شفاهی معماری,تاریخ شفاهی,میترا هاشمی,منابع تاریخ معماری ایران,مکتب آنال,روش‌شناسی تاریخ نگاری معماری,تاریخ معماری ایران 
featured: false
featureImg: "/assets/img/posts/JyjrD.jpg" 
slug: JyjrD 
gallery: 
- image_path: "/assets/img/posts/JyjrD.jpg" 
  title: "مقدمه‌ای بر تاریخ شفاهی معماری ایران" 
- image_path: "/assets/img/posts/JyjrD-1.jpg" 
  title: "" 
 
--- 
<p style="text-align: justify;">اغلبِ آثار و گنجینه&zwnj;های فاخر تاریخی که نشانی از تمدن و فرهنگ یک سرزمین در دوره&zwnj;ای دارد، به صورت&zwnj;های مادی و معنوی نمایان می&zwnj;شود. برخی آثار مادی به جامانده از یک جامعه را در موزه&zwnj;ها نگه می&zwnj;دارند، آثار معنوی نیز گاه جامۀ الفبا بر تن کرده و در میان سطرهای یک کتاب جای می&zwnj;گیرد؛ اما گاه برخی دیگر ناشناخته می&zwnj;ماند و درون سینۀ افراد پنهان می&zwnj;شود. آن عده که در دوره&zwnj;ای شاهد وقایع هم&zwnj;عصر خود بودند، همچون یک موزه و کتابخانه&zwnj;ای پربار، حامل گنجینه&zwnj;هایی از یک دورۀ زمانی مشخص اند؛ گنجینه&zwnj;ای که موجودیت آن بدون کسب تجربه و مشاهدات فردی امکان&zwnj;پذیر نبوده است. گاه این شواهد زنده تنها منبع معتبر برای دست&zwnj;یابی به فهمی جامع از یک رویداد تاریخی هستند؛ آنها گاهی از آن رویداد متأثر و گاهی بر آن اثر گذاشته&zwnj;اند. &nbsp;بنابراین برای کشف و حفظ این گنجینه&zwnj;ها باید چاره&zwnj;ای اندیشید. قاعدتاً بهترین راه&zwnj;حل موجود شناخت و آشنایی با حاملان این گنجینه&zwnj;ها، مادامی است که در قید حیات&zwnj;اند؛ باشد که از این راه، بتوان این گنجینه&zwnj;ها را حفظ کرد.</p>
<p style="text-align: justify;">پژوهشگران و مورخان در چند دهۀ اخیر به این دغدغه&zwnj; موضوعیت بخشیده&zwnj;اند و حوزه&zwnj;ای به نام &laquo;تاریخ شفاهی/ oral history&raquo; را پدید آورده&zwnj;اند. تاریخ شفاهی روایتی است از تجربیات، مشاهدات و اندیشه&zwnj;های مردمی که روزی شاهد وقایعی در گذشته بودند. گاه این وقایع&nbsp;ناظر بر علوم و فنون گوناگون، همچون معماری است. امروزه می&zwnj;توان تاریخ شفاهی معماری را راهی برای شناخت معماری و حفظ اندیشه&zwnj;های گذشته دانست.</p>
<p style="text-align: justify;">کتاب &laquo;مقدمه&zwnj;ای بر تاریخ شفاهی معماری ایران&raquo; به قلم میترا هاشمی، در زمینۀ نقش و اهمیت تاریخ شفاهی در تاریخ معماری ایران است. مهم&zwnj;ترین ویژگی کتاب، موضوع منحصر به فرد آن است. در برخی از پژوهش&zwnj;های معماریِ گذشته از تاریخ شفاهی بهره گرفته&zwnj;اند&zwnj; اما به ندرت پژوهش&zwnj;های جامعی در این باره انجام شده است. آنچه از تاریخ شفاهی در اکثر منابع فارسی موجود است، به حل مسائلی در رابطه با بخش عملی تاریخ شفاهی، تحریر آن و غنی&zwnj;کردن آرشیوها محدود می&zwnj;شود. در ایران این حوزه را از وجه علمی و آکادمیکِ آن، چنانکه در دنیا عرضه شده است، بررسی نکرده&zwnj; و به اصول و مبانی نظری غنی آن توجه نکرده&zwnj;اند.</p>
<p style="text-align: justify;">از دیدِ نویسندۀ کتاب وظیفۀ اصلی مورخ شفاهی، ثبت و حفظ گفته&zwnj;ها و تجربیات شاهدانِ وقایعِ معماری در گذشته است. این نوع از تاریخ&zwnj;نویسی زمانی اهمیت خود را نمایان می&zwnj;کند که هیچ منبع معتبر دیگری برای شناخت و بررسی یک اثر معماری وجود نداشته &zwnj;باشد. در تاریخ شفاهی می&zwnj;توان به علل رویدادهای معماریِ گذشته و تفاسیر سازندگان و شاهدانِ هم&zwnj;عصر با آن، پی برد؛ سازندگان و شاهدانی که هنوز زنده&zwnj;اند و در بعضی موارد، مدرکی معتبرتر از آنها موجود نیست. البته دریافتِ چگونگی وقایعِ گذشته از راه گردآوری آراء و تفاسیر شاهدان، پدیده&zwnj;ای نو در عرصۀ تاریخ شفاهی معماری است؛ چرا که تا قبل از این، اکثر پژوهش&zwnj;های تاریخ شفاهی به ذکر و ثبت خاطرات مخبرین محدود می&zwnj;شده و هدف و پرسشی در پشت این ماجرا نبوده است.</p>
<p style="text-align: justify;">نویسنده در این کتاب با تکیه بر چندین منبع لاتین و فارسی، بنیادها و روش&zwnj;های تاریخ شفاهی را بررسی کرده است. اصل مطلب کتاب به دو بخش تقسیم شده است: تاریخ شفاهی معماری ایران در نظر و تاریخ شفاهی معماری ایران در عمل. همان&zwnj;طور که از عنوان این دو بخش برمی&zwnj;آید، نویسنده در کتاب افزون بر مباحث عملی، به مبانی نظری تاریخ شفاهی نیز پرداخته&zwnj; که موجب تمایز این کتاب از سایر منابع و نوشته&zwnj;های مرتبط با تاریخ شفاهی به زبان فارسی است.</p>
<p style="text-align: justify;">این دو بخش در فهرست کتاب از هم تفکیک شده&zwnj;اند و هرکدام فصولی را در خود جای داده&zwnj;اند. بخش اول شامل سه فصل است؛ نویسنده در فصل اول تاریخ، تاریخ شفاهی و تاریخ معماری را تعریف کرده، مفهوم پژوهش تاریخ شفاهی و پژوهش تاریخ معماری را شرح داده و موضوع و مرجع و مقصد هر دو را بیان کرده است. در انتها نیز تعریفی از تاریخ شفاهی معماری ایران، به خواننده عرضه شده است. نویسنده در فصل اول تاریخ معماری ایران را بخشی از وقایع معماری گذشته دانسته است که در محدودۀ ایران فرهنگی روی&zwnj;داده است. همچنین مرجع پژوهش معماری را نیز اقوال شفاهی عاملان و شاهدان وقایع معماری گذشته، که در قید حیات&zwnj;اند، دانسته است. مقصد نهایی نیز در چنین پژوهش&zwnj;هایی شناخت علم و عمل معماری است.</p>
<p style="text-align: justify;">&nbsp;در فصل دومِ کتاب دربارۀ فواید تاریخ شفاهی و تاریخ شفاهی معماری ایران می&zwnj;خوانیم. چندین نکته نیز دربارۀ چگونگی یافتن شواهد و شناخت و تفسیر وقایع در این فصل به تحریر درآمده است. از نظر نویسنده، تاریخ شفاهی از یک&zwnj;سو واقعه را چنانکه در عالم بیرون اتفاق افتاده بررسی می&zwnj;کند و از سوی دیگر در پی یافتن تفسیر آن واقعه است چنانکه در عالم ذهن و درون واقع شده. شاهدان و سازندگان اثر معماری می&zwnj;توانند شناختی همه&zwnj;جانبه از مورد اول به مورخ بدهند. مورد دوم نیز امکان درک وقایع گذشتۀ معماری را، از نگاهِ سازندگان و شاهدان، به مورخ می&zwnj;دهد؛ بنابراین تاریخ شفاهی متوجه هر دو جنبۀ بیرونی و درونی یک رویداد معماری است.</p>
<p style="text-align: justify;">نویسنده در ادامه از مقصود کار مورخان می&zwnj;گوید که با توجه به آن، باید از حیث نظری به یکی از این دو سوی مذکور روی بیاورند. نویسنده برای تاریخ شفاهی معماری ایران، قیدی زمانی قائل شده است که در آن فقط وقایع معاصر معماری موضوعیت دارد؛ به همین علت آن را راهی برای شناخت وقایع معاصر معماری، اعم از معماری سنتی و مدرن و حفظ نشانه&zwnj;های باقی&zwnj;مانده از وقایع قدیم معماری، معرفی کرده است.</p>
<p style="text-align: justify;">&nbsp;یکی از قسمت&zwnj;های مهمی که در این فصلِ کتاب به تحریر درآمده است، ضرورت تاریخ شفاهی معماری ایران است. نویسنده در این قسمت پژوهشگران را از به آینده موکول کردنِ کار تاریخ شفاهی معماری بر حذر می&zwnj;دارد؛ زیرا عمر منابع شفاهی به درازای عمر یک انسان است و اگر امروز به این موضوع توجه نشود، فرصت برای همیشه از دست خواهد رفت.</p>
<p style="text-align: justify;">در فصل سوم نیز پیشینۀ توجه به تاریخ شفاهی در تاریخ معماری بررسی می&zwnj;شود. نویسنده معتقد است که تاریخ شفاهی در تاریخ معماری و تاریخ معماری ایران پیشینه&zwnj;ای پربار و منسجم ندارد و اکثر پژوهش&zwnj;های مرتبط با تاریخ شفاهی معماری، دربارۀ زندگی و آثار معماران دوران معاصر است. پژوهش&zwnj;های معدودی نیز در حوزۀ تاریخ محلی و بر پایۀ گفتار مردم عادی دربارۀ آثار قدیمی معماری ایران است.</p>
<p style="text-align: justify;">بخش دوم کتاب که در زمینۀ روش&zwnj;های عملی تاریخ شفاهی است، مانند بخش اول، سه فصل دارد. فصل&zwnj;های چهارم و پنجم و ششم دربرگیرندۀ چگونگی گردآوری اطلاعات، آداب مصاحبه، چگونگی ضبط و تحریر، بایگانی و مسائل مطرح در تدوین و تبیین تاریخ شفاهی در معماری ایران است.</p>
<p style="text-align: justify;">&nbsp;نویسنده در فصل چهارم معتقد است که مصاحبه رابطه&zwnj;ای انسانی است؛ مورخی در هنگام مصاحبه موفق است که هنر مصاحبت را بداند، نه آنکه مهارت&zwnj;های کسب کرده را در هرجا به کار گیرد. در این بخش از اهمیت اهداف پژوهش و کیستی مخبر در انتخاب شیوۀ مصاحبه، صحبت شده است؛ مثلاً اگر مورخ در پی شناخت واقعۀ ساخت یک بناست، احتمالاً هدایت مصاحبه را خود به اختیار می&zwnj;گیرد و اگر در پی تدوین زندگی&zwnj;نامۀ یک معمار است، هدایت مصاحبه را به او می&zwnj;سپارد؛ اما مصاحبۀ موفق جایی در میان این دو است. نویسنده دربارۀ پژوهش&zwnj;های گسترده نیز از الزام مقایسۀ دستاورد مصاحبه&zwnj;های مختلف در سیاقی مشترک، به منظور تفسیر و تدوین آن نوشته است.</p>
<p style="text-align: justify;">تاریخ شفاهی نه تنها برای زمان حال، بلکه برای آیندگان نیز نوشته می&zwnj;شود؛ به همین علت در فصل پنجم و ششم دربارۀ اهمیت حفظ، ضبط و چکونگی تبیین تاریخ شفاهی می&zwnj;خوانیم. از نظر نویسنده تاریخ شفاهی معماری ایران روی به آینده دارد و فقط متعلق به پژوهشگر نیست؛ به همین علت باید تدابیری اندیشید تا این میراث در اختیار همگان قرار گیرد. به این منظور، کتاب معمول&zwnj;ترین راه انتشار محصول تاریخ شفاهی را استفاده از رسانه&zwnj;های کتبی دانسته است. راه دیگر رسانه&zwnj;های صوتی است؛ البته ناگفته نماند که این دو راه دشواری&zwnj;ها و کاستی&zwnj;های خود را دارد. بنا به گفتۀ نویسنده امروزه امکان همراه&zwnj;کردن متن و صدا در قالب&zwnj;های چندرسانه&zwnj;ای، راهکار جدیدی است که برای انتشار اسناد تاریخ شفاهی به کار می&zwnj;رود اما هنوز همگانی نشده است.</p>
<p style="text-align: justify;">مطالعه و بررسی این کتاب برای افراد علاقه&zwnj;مند به حوزۀ تاریخ شفاهی توصیه می&zwnj;شود. این کتاب به جز بررسی علمی و آکادمیک این حوزه، همچون راهنمایی جامع، مسائل گوناگون این حوزه را تشریح کرده، تمامی مراحلی را که باید در این راه طی شود، بیان کرده، و تصویری جامع را از محصول نهایی این کار به خواننده نشان داده است.</p>
<p style="text-align: justify;">هاشمی، میترا.<em> مقدمه&zwnj;ای بر تاریخ شفاهی معماری ایران</em>. تهران: روزنه، ۱۳۹۳.</p>