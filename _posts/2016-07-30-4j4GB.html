--- 
title: "محقق دوبین" 
authors: danaeifar 
types: blog 
tags: محقق,تاریخ معماری,آسمانه,مطالعات معماری ایران,مطهره دانایی‌فر 
featured: false
slug: 4j4GB 
excerpt: "مرحوم عباس زریاب به مورخان ادیان الهی تذکر می‌دهند که در تاریخ‌نگاری وقایع دینی باید به هر دو جنبۀ طبیعی و الهی دین نظر داشت. دین از آن حیث که در طبیعت و اجتماع انسانی قرار دارد تابع قوانین زمان و مکان می‌شود و دائماً در حرکت و سیلان است و در معرض کون و فساد. و همان دین از حیثی دیگر فوق‌طبیعی است و اموری ثابت و بی‌زمان و بی‌مکان در آن جاری است." 
--- 
<p style="text-align: justify;">به نام خدا<br />مرحوم عباس زریاب به مورخان ادیان الهی تذکر می&zwnj;دهند که در تاریخ&zwnj;نگاری وقایع دینی باید به هر دو جنبۀ طبیعی و الهی دین نظر داشت. دین از آن حیث که در طبیعت و اجتماع انسانی قرار دارد تابع قوانین زمان و مکان می&zwnj;شود و دائماً در حرکت و سیلان است و در معرض کون و فساد. و همان دین از حیثی دیگر فوق&zwnj;طبیعی است و اموری ثابت و بی&zwnj;زمان و بی&zwnj;مکان در آن جاری است. بنابراین &laquo;مورخ و محقق را دو دیده لازم است که با یکی به جهان غیب و ارادۀ الهی بنگرد و با دیگری به عالم محسوس و طبیعت و به اسباب و لوازم آن نگاه کند. باید هر دو دیده را به کار ببرد و یک&zwnj;چشم و یکسونگر نباشد&raquo;.۱<br />آیا این توصیه فقط به کار مورخان دین می&zwnj;آید و تنها وقایع و امور دینی است که دارای دو حیث مادی و غیرمادی، زمانمند و بی&zwnj;زمان است؟ به نظر می&zwnj;رسد که چنین تخصیصی روا نیست و هر موجودی از آن جهت که در این عالم واقع است و نیز هر واقعه&zwnj;ای که در این عالم رخ می&zwnj;دهد هر دو حیثیت را داراست؛ حیثیت مادی و غیر مادی، زمانمند و بی&zwnj;زمانی، مکانمند و بی&zwnj;مکان.<br />چند وقت پیش به مناسبتی ناگزیر شدم دربارۀ بنای کعبه در صدر اسلام چیزی بنویسم. به&zwnj;دقت در تاریخ&zwnj;نامه&zwnj;ها جستجو کردم. و از ابعاد بنا، تعداد ستون&zwnj;ها، جنس دیوارها، نوع پوشش سقف نوشتم. از این گفتم که بنا در چه زمانی&nbsp;ساخته شده و سیر تحول آن چگونه بوده، سنگ&zwnj;هایش را از کجا آوردند و چه کسانی آن را ساختند. تا اینکه سخن به طرح بنا و منشأ آن رسید. دو روایت پیش&zwnj;رو داشتم: یکی روایت کرسول که از روی شباهت&zwnj; کعبه به معابد سرزمین حبشه و ریشه&zwnj;&zwnj;شناسی نام معمارِ احتمالی بنا (باقوم) منشأ آن را حبشی می&zwnj;دانست. و روایتی دیگر از طبری که تعیین محل کعبه و طرح آن را به فرشته&zwnj;ای الهی نسبت می&zwnj;داد که آن را به پیامبر آموخته بود، حتی سنگی از بنا را، که همین امروز هم در دسترس است و دیدنی، سنگی آسمانی می&zwnj;دانست. کدام را باید برمی&zwnj;گزیدم؟<br />از قبیل این پرسش&zwnj;ها در تاریخ معماری کم نیست و طرح آن فقط به بناهای دینی، همچون کعبه، محدود نمی&zwnj;شود. چه بسا در فهم شهر یا خانه&zwnj; یا مدرسه&zwnj;ای به هر دوی این جنبه&zwnj;ها، و دقیق&zwnj;تر مراتب، نظر کرده&zwnj;ایم اما کمتر به تفکیک این دو مرتبه واقف بوده&zwnj;ایم. به علاوه، توجه جداگانه به هریک از این مراتب امری بی&zwnj;سابقه هم نیست و شاید بتوان با تسامح نگاه سنت&zwnj;گرایان و تاریخ&zwnj;باوران در معماری را به هریک از این مراتب تطبیق داد. اما پرسشی که مطرح می&zwnj;شود این است که آیا جمع این دو مرتبه در قرائت و فهم آثار معماری شدنی است. چگونه؟<br />&nbsp;</p>
<p style="text-align: justify;">&nbsp;</p>
<p style="text-align: justify;">۱. عباس زریاب،&nbsp;سیرۀ رسول الله، ص ۱۲.<br />*البته که دوبینی و احولی شایستۀ محققان نیست، اما در جماعت یک&zwnj;سونگران رواست!</p>