--- 
title: "چهار‌طاقی ساسانی: کالبد و معنا| فاطمه گلدار" 
authors: asmaneh 
types: research 
featured: false
slug: GYk6 
--- 
<p>چهارطاقی ــ بنایی گنبددار، متشکل از گنبدی نشسته بر قاعدۀ مربعی که بر چهار طاق متکی است ــ از واحدها یا الگوهای کالبدی است که سده&zwnj;ها به صور گوناگون در معماری ایران حضور داشته است. گاهی این واحد به صورت بسیط و منفرد ظاهر شده و گاهی با واحدهای کالبدی دیگری ترکیب شده است.&nbsp; گونه&zwnj;ای از آثار معماری است که قرن&zwnj;ها در تاریخ معمای ایران حضور داشته است. از مهم&zwnj;ترین دوره&zwnj;های تداول چهارطاقی دورۀ ساسانیان است. از این دوره، هم آثاری از چهارطاقی منفرد به&zwnj;جا مانده است و هم چهارطاقی ترکیب&zwnj;شده با واحدهای دیگری محیط بر آن.&nbsp;</p>
<p>فاطمه گلدار در این تحقیق اقسام چهارطاقی&zwnj;های ساسانی را از منظر معماری و با توجه به سیاق (کانتکست) تاریخی و فرهنگی ایرانِ ساسانی بررسی کرده است. از آنجا که گذشت زمانی طولانی از دورۀ ساسانیان و متروک و ویران شدن شمار بسیاری فهم کارکرد و معنای آنها را برای ما دشوار کرده است، امروزه دانشوران کارکرد&zwnj;های متفاوتی را ــ چون آتشکده، معبد، مقبره، علامت و نشانۀ راه، محل خبر رسانی با دود و آتش، و تقویم نجومی ــ به آنها نسبت می&zwnj;دهند. این سؤال مطرح است که به راستی کارکرد اصیل چهارطاقی&zwnj;ها چیست؟ کدام یک از کارکردهای مفروض اصالت دارد؟ و آیا کارکرد ابنیۀ چهارطاقی به موارد یادشده محدود می&zwnj;شود؟ برای یافتن پاسخ این پرسش&zwnj;ها، محقق چهارطاقی&zwnj;های موجود را هم از حیث کالبدی و هم پیوندشان با سیاق تاریخی بررسی کرده و سپس به نقد آراء دانشوران در این باره پرداخته است. به این منظور، آثار چهارطاقی&zwnj;ها در ایران را بررسی میدانی کرده و نیز با بررسی منابع اولیه (منابع درجۀ اول، مانند کتیبه، سکه، نامه&zwnj;های تاریخی، متون دینی، تاریخ&zwnj;نامه&zwnj;ها، کتب جغرافیا، سفرنامه&zwnj;ها) و منابع ثانویه (منابع درجۀ دوم، یعنی آراء دانشوران معاصر در این باره) را بررسی و مطابقه کرده است.&nbsp;</p>
<p>این تحقیق شامل چهار فصل است. در فصل اول سابقۀ کاربرد واژه و صورت چهارطاقی بررسی شده است. در فصل دوم، نویسنده به شناسایی چهارطاقی&zwnj;های ایران و عرضۀ نتایج مطالعات میدانی و کتابخانه&zwnj;ای پرداخته است. از نتایج جانبی این فصل جدولی از چهارطاقی&zwnj;های ساسانی و نیز نقشۀ پراکندگی آنها در سرزمین ایران است. فصل سوم به بررسی کالبدی چهارطاقی&zwnj;ها اختصاص دارد. نویسنده در این فصل به تحلیل کالبدی این بناها و تمهید مقدمه برای تحلیل کارکردی آنها پرداخته است. فصل چهارم به بررسی کارکردی چهارطاقی&zwnj;ها اختصاص دارد. در این فصل پس از مطالعۀ آثار دینی، فرهنگی و سیاسی جامعۀ ساسانی و شناسایی خواست&zwnj;ها و نیازهای آن با توجه به ویژگی&zwnj;های کالبدی چهارطاقی&zwnj;ها کارکردهای احتمالی آنها بررسی و آراء و اقوال موجود دربارۀ کارکرد چهارطاقی&zwnj;ها بررسی و نقد می&zwnj;شود.&nbsp;</p>
<p>&nbsp;</p>
<p><strong>فاطمه گلدار. &laquo;چهار&zwnj;طاقی ساسانی: جستجوی کالبد و معنا&raquo;. پایان&zwnj;نامۀ کارشناسی ارشد مطالعات معماری ایران. استاد راهنما: دکتر مهرداد قیومی بیدهندی، استاد مشاور: ناصر نوروز&zwnj;زاده چگینی. شهریور ۱۳۸۸.</strong></p>