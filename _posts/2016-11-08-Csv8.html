--- 
title: "جنات عدن (۱)" 
authors: m.parhizkari 
types: blog 
featured: false
slug: Csv8 
--- 
<div>
<div>
<p>زین&shy; العابدین علی عبدی&zwnj;بیگ معروف به نویدی شیرازی، در نهم ماه رجب ۹۲۱ هجری قمری (۱۹ اوت ۱۵۱۵ میلادی) در شهر تبریز متولد شد. در تذکره&shy; های فارسی تنها به مختصری از شرح حال عبدی&zwnj;بیگ اشاره شده و در تمام آن&shy;ها از شغل سیاق&zwnj;داری و هنر شاعری او تعریف شده است.</p>
<p>عبدی&zwnj;بیگ مجموعه آثار خود را در سه دیوان جمع&shy;آوری کرد، که بیشتر آن امروز در دست است و چند نسخه خطی از اشعار و آثار او در کتابخانه &shy;های باکو، لنینگراد، لندن و تهران نگهداری می &shy;شود. این سه قسمت، از سه خمسه تشکیل یافته که عبارتند از:</p>
<p>اول شامل: منظومه &shy;های مظهرالاسرار، جام جمشیدی، هفت اختر، مجنون و لیلی، و آیین اسکندری</p>
<p>دوم شامل: جوهر فرد، دفتر درد، فردوس&zwnj;العارفین، انوار تجلّی و خزائنِ ملکوت (مرکب از هفت خزانه)</p>
<p>سوم مشتمل بر: روضة &shy;الصفات، دوحة &shy;الازهار، جنّة &shy;الاثمار، زینة &shy;الاوراق و صحیفة&shy;الاخلاص</p>
<p>گذشته از این&zwnj;ها، دو اثر بسیار ارزنده نثر از عبدی&zwnj;بیگ باقی مانده است که یکی به نام تکملة&shy;الاخبار و دیگری صریح&zwnj;الملک است. تکلمة&shy;الاخبار کتابی است در تاریخ عمومی که بخش آخر آن مربوط به تاریخ سلطنت شاه تهماسب اول است، و مؤلف آن را به پری&zwnj;خان خانم، دختر شاه تهماسب که بانویی مقتدر و کاردان بود، تقدیم کرده است. صریح&zwnj;الملک دفتر کاملی است از امور اوقافی خانقاه اردبیل که از جمله اسناد مهم اقتصادی و اجتماعی دوران صفوی به شمار می&zwnj;&shy;رود.</p>
<p>شاه تهماسب صفوی، پس از اتمام احداث باغ سعادت&zwnj;آباد، دولتخانه و جعفرآباد، عبدی&zwnj;بیگ را مأمور به توصیف عمارات و باغات سلطنتی نمود. عبدی&zwnj;بیگ چندین بار در اشعار به این موضوع اشاره دارد که برای وصف باغات و عمارات مأمور گشته:</p>
<p>بگشاده زبان سحر پرداز/ &nbsp; &nbsp; &nbsp; &nbsp; &nbsp; &nbsp;سحری کش نیست فرق اعجاز</p>
<p>امر شه ملک و دین رسیده/ &nbsp; &nbsp; &nbsp; &nbsp; &nbsp;وان امر به گوش جان شنیده</p>
<p>در وصف دیار جعفرآباد/ &nbsp; &nbsp; &nbsp; &nbsp; &nbsp; &nbsp;بنهاده چنین رفیع بنیاد</p>
<p>همچنین عبدی&zwnj;بیگ آورده که بعضی از باغات و عمارات را در پی شاه تهماسب نظاره کرده:</p>
<p>شه سياره&zwnj;جيش مهر مسند/ &nbsp; &nbsp; &nbsp; &nbsp; &nbsp;چراغ دودة آل محمّد</p>
<p>به بزم جنّت &zwnj;آیينم طلب كرد/ &nbsp; &nbsp; &nbsp; به حالم لطف&zwnj;هاي بس عجب كرد</p>
<p>پس آنگه بانشاط بيش از پيش/ &nbsp; &nbsp;به سير باغ شد از مسند خويش</p>
<p>اشارت شد كه در سلك غلامان/ &nbsp; به خدمت بر زنم من نيز دامان</p>
<p>به فرمان بنده هم جستي نمودم/ &nbsp; &nbsp;قدم بر خلد و سر بر چرخ سودم</p>
<p>به فرق سر نمودم فارغ از غير/ &nbsp; همه باغ حرم در خدمتش سير</p>
<p>به هر سر منزلي كردم گذاری/ &nbsp; &nbsp; درو كردم ز نقد جان نثاری</p>
<p>به هر روضه كه چشم خود گشادم/ دعايي از ته دل ساز دادم</p>
<p>درين اثنا شه خورشيد سيما/ &nbsp; &nbsp; &nbsp; &nbsp; به سير بام قصرم كرد ايما</p>
<p>...</p>
<p>بر اساس ابیات ذکر شده، درجه اهمیت وصف باغات و عمارات در نظر شاه تهماسب آشکار می&zwnj;گردد و احتمالا هدف شاه از همراه نمودن عبدی&zwnj;بیگ این بوده که ضمن دیدار عبدی&zwnj;بیگ از تمامی باغات و عمارات جعفرآباد (حتی اماکنی که عبدی&zwnj;بیگ اجازه دخول به آنها را نداشته) برخی نکات و نظرات خود را به شاعر گوشزد نماید. به این ترتیب عبدی&zwnj; بیگ سومین مثنوی خود را به نام جنات عدن به توصیف مجموعه عمارت&zwnj;ها، باغ&zwnj;ها و مستحدثات شاه تهماسب&nbsp; در قزوین، اختصاص می&zwnj;دهد.</p>
<p>مثنوی جنات عدن شامل پنج منظومه است که بنابر تصریح شاعر هر یک بر یکی از اوزان خمسه نظامی (به ترتیب مخزن&zwnj;الاسرار، خسرو و شیرین، لیلی و مجنون، هفت پیکر و اسکندرنامه) سروده شده&zwnj;اند. هر پنج منظومه با حمد خدا، ستایش پیامبر اسلام و امامان شیعه، و مدح شاه تهماسب آغاز و به عرض بندگی و دعای بقای عمر و دولت شاه خاتمه می&zwnj;یابد.</p>
<p>عبدی&zwnj;بیگ، در روضةالصفات که ۶۶۲ بیت دارد، پس از ذکر سبب نگارش، به توصیف باغ&zwnj;سعادت&zwnj;آباد و ارشی&zwnj;خانه و حوض و ایوان آن پرداخته و سپس چهارده باغ جانب شرقی، و نه باغ و عمارات جانب غربی را نام برده و توضیح می&zwnj;دهد.</p>
<p>دوحةالازهار طولانی&zwnj;ترین منظومه جنات عدن که در۱۱۷۰ بیت سروده شده، به تفصیل از باغ سعادت&zwnj;آباد و ایوان&zwnj;های آن سخن می&zwnj;گوید. از دیگر مقولات این منظومه وصف دولتخانه شامل باغ حرم و عمارات آن، و دیوانخانه، ایوان شاهی و چندین دیوارنگاره منقوش در ایوان است. شاعر در این منظومه بار دیگر بیست و سه باغ جانب شرقی و غربی جعفرآباد را نام برده و به شرح عمارت شروانی می&zwnj;پردازد. او همچنین از خیابان، عمارت جهان&zwnj;نما و میدان اسب سخن به میان می&zwnj;آورد. عبدی&zwnj;بیگ از این به بعد در هر منظومه&zwnj;ای فصلی از سال را در توصیفات خود وارد می&zwnj;نماید، تا احساس فضاهای معمارانه را ملموس&zwnj;تر ساخته و ارتقاء بخشد. فصل انتخابی شاعر برای دوحةالازهار، بهار است.</p>
<p>جنةالاثمار در ۶۴۰ بیت، جعفرآباد، خیابان، دولتخانه، ایوان و پرده&zwnj;های نقاشی آن و باغ سعادت&zwnj;آباد را وصف می&zwnj;کند و فصل تابستان و میوه&zwnj;های آن را، با اشاره به نام هشت مزرعه و جالیز، و همچنین نکویی هندوانه و انواع خربزه توضیح می&zwnj;دهد.</p>
<p>زینت&zwnj;&zwnj;الاوراق، چهارمین منظومه، ۱۰۸۹ بیت دارد. این منظومه به شهر قزوین و مقایسه با دیگر شهرها، صفه سرچنار، دروازه دولتخانه و حمام باجی&zwnj;خاتون پرداخته است. فصل متناظر این منظومه پاییز است. همچنین بخش قابل توجهی از ابیات داستان بایزید پسر سلطان سلیمان را از آغاز پناهندگی تا فرجام بیان می&zwnj;کند.</p>
<p>صحیفةالاخلاص، آخرین منظومه جنات عدن ۵۷۴ بیت دارد. این منظومه بار دیگر از باغ سعادت&zwnj;آباد، دولتخانه و نگارگری&zwnj;های آن، و جعفرآباد در فصل زمستان یاد می&zwnj;کند. در انتها نیز به شرح داستان مسلمان شدن عیسی&zwnj;خان (لوند) می&zwnj;پردازد.</p>
موضوعات ارائه گردیده در جنات عدن را می&zwnj;توان به شکل ذیل دسته&zwnj;بندی نمود:<br />
<p>۱- باغ&zwnj;سازی و باغ&zwnj;های مشهور همچون: باغ میرعلی گسکنی، باغ مرادبیگ، باغ عبدالله&zwnj;خان استاجلو، باغ بهرام میرزا، باغ قاجار، باغ مهین&zwnj;بانو سلطانم و ... به خصوص باغ سعادت&zwnj;آباد و طرح ویژه آن</p>
<p>۲- محوطه&zwnj;ها و فضاهای شهری دارالسلطنه قزوین همچون جعفرآباد، میدان اسب، خیابان، صفه سرچنار و ...</p>
<p>۳- عمارت&zwnj;های مهم سلطنتی مانند: دولتخانه، دیوانخانه و ایوان شاهی، ارشی&zwnj;خانه، خانه شروانی، قصر جهان&zwnj;نما، عمارت ورودی دولتخانه و ...</p>
<p>۴- سبک معماری و کیفیت ساخت ابنیه سلطنتی و طرح&zwnj;اندازی باغات</p>
<p>۵- اندام&zwnj;ها و جزئیات ابنیه هماند ایوان&zwnj;ها، ستون&zwnj;ها، رواق، دیوار، تاق و گنبد، شیروانی، تزئینات و ...</p>
<p>۶- نگارگری و دیوارنگاره&zwnj;ها شامل صحنه&zwnj;های بزم و رزم، شکار و مجالسی از اشعار نظامی گنجوی.</p>
<p>۷- نقش&zwnj;مایه&zwnj;&zwnj;ها و تکنیک&zwnj;های نگارگری و عناصر گوناگون تصویر مانند: بندرومی، فرنگی، فصّالی، اسلیمی...</p>
<p>۸- اقسام گیاهان، درختان، گل&zwnj;ها و میوه&zwnj;ها مانند: بید و سرو، چنار... بنفشه، یاسمن، ختمی... سیب، گلابی...</p>
<p>۹- طیور و حیوانات همچون شاهین، تذرو... شیر، گوزن، روباه و ...</p>
<p>۱۰- شخصیت&zwnj;های تاریخی چون شاه تهماسب، مهین بانو، شاه&zwnj;قلی خلیفه مهردار، بایزید الدرم و ...</p>
<p>۱۱- حرفه &shy;ها و مشاغل مانند: زرکار، صورتگر، کوه&zwnj;پرداز، معمار، منبت&zwnj;کار، منشی، مهندس، نقاش و ...</p>
<p>۱۲- ابزار مانند: پرگار، تیشه، زیر مشق (تخته زیر مشق) و ...</p>
<p>۱۳- اصطلاحات دیوانی همچون: دیوانخانه، دولتخانه، قورچی&zwnj;باشی و ...</p>
<p>۱۴- بازی &shy;ها و ورزش&shy; ها مانند: چوگان بازی، قپق اندازی، فلاخن اندازی، شکار و ...</p>
<p>&nbsp;</p>
</div>
</div>
<ul>
<li>
<div>از مقدمه کتاب جنات عدن/ سروده عبدی&zwnj;بیگ شیرازی/ تصحیح و پژوهش احسان اشراقی و مهرزاد پرهیزکاری/ تهران: سخن ۱۳۹۵.</div>
</li>
</ul>