--- 
title: "سه حکایت معمارانه از نظام‌های تمامیت‌خواه| حکایت اول: جدال در آلمان: «بتن» ناسیونالیست است یا کمونیست" 
authors: h.noorbakhsh 
types: blog 
featured: false
featureImg: "/assets/img/posts/K6Dxe.jpg" 
slug: K6Dxe 
gallery: 
- image_path: "/assets/img/posts/K6Dxe.jpg" 
  title: "سه حکایت معمارانه از نظام‌های تمامیت‌خواه| حکایت اول: جدال در آلمان: «بتن» ناسیونالیست است یا کمونیست" 
- image_path: "/assets/img/posts/K6Dxe-1.jpg" 
  title: "شرح عکس: والتر گروپیوس، یادمان Märzgefallenen (کشته‌شدگان مارس)، ۱۹۲۰.   منبع عکس: https://www.weimar-lese.de/sehenswuerdigkeiten/denkmaeler/denkmal-fuer-die-maerzgefallenen/" 
 
--- 
<p>در اوایل دههٔ ۱۹۲۰در آلمان ساخت یک بنای یادبود حساسیت&zwnj;برانگیز، که تماماً با بتن ساخته شده بود، بحث بر سر این موضوع را تشدید کرد که بتن چه معانی و دلالت&zwnj;هایی، بالاخص دلالت&zwnj;های سیاسی، می&zwnj;تواند داشته باشد.&nbsp;&nbsp;</p>
<p>یادمان M&auml;rzgefallenen (کشته&zwnj;شدگان مارس) یادآور هفت عضو اتحادیه کارگری بود که در مارس ۱۹۲۰ با سازماندهی اعتصاب عمومی و حمایت از حکومت وقت، زمینهٔ شکست کودتای کودتای کاپ (کودتای راست&zwnj;گرایان علیه حکومت جمهوری وایمار) را فراهم آوردند و در این راه جان باختند. برای طرح یادمان مسابقه&zwnj;ای برگزار شد و والتر گروپیوس با این که تأکید داشت مدرسهٔ باهاوس باید از نظر سیاسی بی&zwnj;طرف باقی بماند در رقابت شرکت کرد و طرح&zwnj;اش برگزیده شد.&nbsp; در اواخر۱۹۲۰ گروپیوس یادمان را طراحی کرد و پس از چندین بار تغییر دادن طرح و مصالح نهایتاً تصمیم گرفت کل آن را فقط با بتن بسازد. طرح گروپیوس در فرم و مصالح رادیکال بود و در تاریخ ساخت یادمان&zwnj;ها یک بدعت به شمار می&zwnj;آمد؛ فرم پویای آن در تضاد با فرم&zwnj;های رایج نئوکلاسیک قرار داشت و نخستین باری بود که بنای یادبودی تماماً با بتن ساخته می&zwnj;شد. حتی تا سال&zwnj;ها بعد از این تاریخ هم کماکان سنگ (به ویژه&zwnj; گرانیت و آهک) مصالح رایج برای ساخت این گونه بناها بود؛ همچنین در گورستان تاریخی وایمار، محل ساخت یادمان، کاربرد بتن به خاطر نامتجانس&zwnj; بودن&zwnj;اش با نشانه&zwnj;&zwnj;های محلی ممنوع بود مگر با سنگ طبیعی آمیخته می&zwnj;شد و ظاهر سنگ به خود می&zwnj;گرفت.&nbsp;</p>
<p>در سال ۱۹۳۳ جمهوری وایمار فروپاشید، حزب ناسیونال- سوسیالیست (نازی) قدرت مطلقه را در آلمان به دست آورد و آدولف هیتلر به مقام رایش سوم برگزیده شد. در این زمان رژیم و حامیان&zwnj;اش می&zwnj;خواستند کلیهٔ جنبه&zwnj;های زندگی و عادات مردم را مطلقاً تحت کنترل خود درآورند و به هر چیز رنگ و بوی ایدئولوژی مطلوب خود را ببخشند؛ معماری و هنر از مهمترین وجوهی بود که در همهٔ سطوح و تا جزییات در آن دخالت می&zwnj;کردند. نازی&zwnj;ها در مورد بتن دیدگاهی دوگانه داشتند از یک سو می&zwnj;دیدند این ماده با فراهم کردن امکان ساخت گستردهٔ تأسیسات زیربنایی مانند پل&zwnj;ها، سدها، اتوبان&zwnj;های عظیم و ....دستاوردهای بسیاری برای حکومت رایش سوم به همراه داشته است؛ از سوی دیگر دغدغهٔ بنیان نهادن معماری ملی و بومی را داشتند و در این زمینه بتن را مصالحی غیرآلمانی، غیرطبیعی و ترکیبی می&zwnj;دانستند و معتقد بودند بتن دارای سرشتی عام است و در روح ژرمانیک ریشه ندارد؛ از این رو استفاده از بتن در ساخت بناها مقبول و مطلوب&zwnj;&zwnj;شان نبود. از نظر نازی&zwnj;ها مصالح مطلوب برای معماری جدیدِ رایش سومْ سنگ طبیعی بود و بتن را مصالحی پست تلقی می&zwnj;کردند؛ حتی اگر بنایی با بتن ساخته می&zwnj;شد نهایتا آن را سنگ&zwnj;پوش می&zwnj;کردند. مسالهٔ دیگر در مورد بتن این بود که نازی&zwnj;ها ادعا داشتند ارزش بسیاری برای صنایع و کارهای دستی آلمان&nbsp; قائل&zwnj;اند و در این زمینه تبلیغ بسیار می&zwnj;کردند؛ مثلاً&zwnj; وقتی هیتلر خانهٔ ییلاقی خود را بنا کرد، روزنامه&zwnj;ها در تحسین&zwnj;اش نوشتند: &laquo;در ساخت این بنا هیچ ماشینی به کار نرفته است&raquo;. وجه ماشینی و غیردستی بودن ساخت بنای بتنی موجب می&zwnj;شد استفاده از آن به مذاق نازی&zwnj;ها خوش نیاید؛ مفسران&zwnj;شان می&zwnj;گفتند بتن مصالحی ماشین&zwnj;ساخت است و صنعت&zwnj;گر در ساخت بنا با این مصالح آن احساس تعلقی را ندارد که به بنای سنگی یا آجری پیدا می&zwnj;کند. البته آلمان&zwnj;ها برای این مساله راه&zwnj;حلی یافته بودند و آن آمیختن بتن با دانه&zwnj;های سنگ&zwnj; بومی و سپس کندن سطح بتونی و به نمایش گذاشتن خرده&zwnj;سنگ&zwnj;ها بود. آنها معتقد بودند به کارگیری این شیوه، به نام Betonwerkstein&nbsp; (بتن آمیخته به سنگ)، روح و جان صنعتگر را در مصالح مرده می&zwnj;دمد، باعث می&zwnj;شود بتن عمری به درازای سنگ طبیعی داشته باشد و سرشت خاص بومی به بنا می&zwnj;دهد. اما با این که نازی&zwnj;ها داعیهٔ احیاء صنایع سنتی و دستی را داشتند سیاست اصلی آنها اتفاقاً بر سازماندهی توده&zwnj;ای، ساخت&zwnj; و سازهای گسترده و مکانیزه&zwnj;کردن بیش از حد در همه ابعاد بود؛ پس در نهایت از ساخت و ساز&zwnj; با بتن گریزی نداشتند. مسالهٔ تناقض&zwnj;آمیز دیگری این بود که کشور آلمان از تولیدکنندگان مهم بتن بود و در برنامهٔ پنج&zwnj; سالهٔ سال ۱۹۳۵، که با هدف کاهش وابستگی آلمان به واردات و خودکفایی ارائه شد، تولید و مصرف این ماده اهمیت پیدا کرده بود. بنابراین نازی&zwnj;ها سعی کردند موضعی متعادل&zwnj;تر نسبت به بتن بگیرند و در مواردی حتی به کارگیری آن در بناها را &laquo;بخشی از فرآیند تاریخی و مقدر معماری&raquo; بدانند؛ به همین قیاس که حکومت خود را نیز تقدیر تاریخی ملت آلمان می&zwnj;پنداشتند. در سال ۱۹۳۴ و در خلال توصیفی نادر از یک مجتمع مسکونی به طرزی عجیب و مضحک بتن با خود حزب ناسیونال - سوسیالیست قیاس شده است:</p>
<p>&laquo;محصولی کاملاً آلمانی و نماد رزمندگان خودمان... این بلوک بتنی محصول جدیدترین پیشرفت تکنولوژیک خودمان است و یکی از جدیدترین و بهترین مصالح ساختمانی ماست...حزب نازی، مانند بتن، بهترین مصالح ساختمانی برای ساختن رایش سوم است؛ سرچشمهٔ جاودانی حیات ماست و به اوجی بی&zwnj;سابقه خواهد رسید. بتن قابلیت سخت و سخت&zwnj;تر شدن در طول زمان را دارد؛ جنبش جوان ما و رزمندگان&zwnj;اش نیز باید همچون بتن به هم متصل&zwnj;تر و متراکم&zwnj;تر شود و در آگاهی مردم آلمان جایگاه محکمی پیدا کند&raquo;.&nbsp;</p>
<p>با توجه به دیدگاه نازی&zwnj;ها نسبت به هنر مدرن و به کارگیری بتن در معماری می&zwnj;توان حدس زد که در اوایل دوران حاکمیت&zwnj;شان چه بر سر یادمان M&auml;rzgefallenen آمد. آنها طرح بنا را در رده هنرهای منحط و ظاهر بتنی آن را بسیار زشت دانستند و در سال ۱۹۳۶ آن را منفجر کردند. گرچه اصولاً وجود یادمانی برای کشته&zwnj;شدگان کودتای کاپْ برای نازی&zwnj;ها، که خودشان در آن واقعه نقش داشتند، تحمل ناپذیر بود. پس از پایان جنگ دوم و استیلای نظام کمونیستی بر بخش&zwnj;های شرقی آلمان بنای یادواره ده سال بعدتر در سال ۱۹۴۶ عیناً با همان طرح اولیه و با بتن بازسازی شد؛ جالب آن که این بار مفسران دربارهٔ شباهت روح سوسیالیستی به بتن داد سخن سر دادند و آن را نماد سوسیالیسم دانستند. آنها می&zwnj;گفتند شکل یکپارچه و بی&zwnj;درز بتنْ نشانی از فردیت ندارد بلکه بیانگر تلاشی جمعی است. همچنین خود مصالح حاصل نوعی اتصال شیمیایی میان عناصر و اجزای مختلف است و محصولی تولید می&zwnj;کند که از تمامی اجزاء&zwnj;&zwnj;اش سخت&zwnj;تر و محکم&zwnj;تر است و این را می&zwnj;توان با به هم پیوستن افراد در جامعه&zwnj;ٔ سوسیالیستی و ایجاد اتصالات نامرئی برای تشکیل اتحادی جمعی مقایسه کرد. بر خلاف سنگ، که نتیجهٔ فرآیند طولانی رسوب&zwnj;گذاری است، بتن همزمان با ریخته&zwnj;شدن شکل هم می&zwnj;گیرد و می&zwnj;توان گفت شبیه صورت&zwnj;بندی تاریخی جمهوری&zwnj;های سوسیالیستی است که به طور آنی از دل وقایع ناگهانی و لحظه&zwnj;&zwnj;های تاریخی سربرمی&zwnj;آورند، بر خلاف دیگر رژیم&zwnj;ها که طی فرآیند زمانی طولانی شکل می&zwnj;گیرند.&nbsp;</p>
<p>&nbsp;</p>
<p>&nbsp;</p>
<p>منابع:</p>
<p>آدریان فورتی، &laquo;بتن و حافظه&raquo; در: کرینستون، مارک، حافظهٔ شهری، تاریخ و فراموشی در شهر مدرن، ص۱۳۵- ۱۲۸.&nbsp;</p>
<p>بنه&zwnj;ولو، لئوناردو، تاریخ معماری مدرن، جنبش مدرن تا پایان جنگ جهانی دوم، ص ۲۰۱ و ۲۰۲.&nbsp;&nbsp;</p>