--- 
title: "مطلوب نهایی معمار" 
authors: hodjat 
types: blog 
tags: معمار,مطلوب معمار,تاریخ معماری,آسمانه,مطالعات معماری ایران,مهدی حجت 
featured: false
slug: Sv8at 
excerpt: "شاید اگر دربارۀ کار معمار بگوییم که او می‌کوشد تا این جهان را به بهشت بدل کند، در ابتدا این گونه به نظر می‌رسد که این سخن در دستگاه خاصی معنا دارد؛ دستگاهی که تنها عده‌ای خاص آن را می‌فهمند و تنها نزد ایشان معتبر است. اما اگر خوب به معنای عمیق این جمله توجه کنیم و واژگان آن را نه به معنای سطحی، که به معنای عمیق‌شان درک کنیم، در می‌یابیم که چنین نیست. " 
--- 
<p style="text-align: justify;">شاید اگر دربارۀ کار معمار بگوییم که او می&zwnj;کوشد تا این جهان را به بهشت بدل کند، در ابتدا این گونه به نظر می&zwnj;رسد که این سخن در دستگاه خاصی معنا دارد؛ دستگاهی که تنها عده&zwnj;ای خاص آن را می&zwnj;فهمند و تنها نزد ایشان معتبر است. اما اگر خوب به معنای عمیق این جمله توجه کنیم و واژگان آن را نه به معنای سطحی، که به معنای عمیق&zwnj;شان درک کنیم، در می&zwnj;یابیم که چنین نیست. عموم مردم بر این باورند که معماران می&zwnj;کوشند تا آثار معماری را به بهترین صورت بسازند. به سخن دیگر، مردم بر این باورند که معماران می&zwnj;کوشند تا &laquo;ظرف وجود انسان&raquo; را حتی&zwnj;المقدور به غایت آن نزدیک&zwnj;تر کنند. معماران نیز چنین آرزویی دارند، حتی آنها که چنین چیزی را به زبان نمی&zwnj;آورند یا آنها که به نظر ما آثار بدی را ساخته&zwnj;اند. همۀ معماران در هنگام به وجود آوردن اثرشان، تلاش می&zwnj;کنند تا بتوانند بدان وسیله مناسب&zwnj;ترین لحظه را برای انسان فراهم کنند. اگر این&zwnj;گونه نگاه کنیم، آنچه که تمام ظرفیت&zwnj;های وجودی انسان را به منصۀ بروز می&zwnj;رساند و هیچ مانعی برای هیچ خواستۀ انسانی ایجاد نمی&zwnj;کند، مطلوب نهایی معماران است. این مطلوب نهایی همان بهشت است زیرا این شرط تنها در بهشت برآورده می&zwnj;شود. بهشت اصلاً این گونه تعریف شده است. پس اکنون می&zwnj;توانیم بگوییم که انسان بر زمین آمده برای این که آن را به بهشت بدل کند. از نگاه ادیان آسمانی، بهشت که غایتِ &laquo;ظرف وجود انسان&raquo; است، جایی است که انسان در آنجا هم آزادی مادی دارد و هم آزادی معنوی؛ جایی است که انسان می&zwnj;تواند همۀ وجود خود را به منصۀ بروز برساند. به سخن دیگر، بهشت جایی است که انسان بتواند در آن توبه کند و به همان جایگاه اصیل خود رجعت کند؛ به بهشتی برسد که به همۀ امور مثبتی که در وجود انسان است جواب مثبت می&zwnj;دهد و به همۀ امور منفی&zwnj;ای که شاید در وجودش باشد، جواب منفی. پس می&zwnj;بینیم که آنچه دربارۀ مقصود نهایی تلاش معمار گفتیم، محدود به دستگاه یا جهان&zwnj;بینی ویژه نیست.<br />این عقیده که معماری تجلی حقیقت در ساحت زندگی انسان است و مقصود آن بازگرداندن انسان به بهشت، ما را به فهم این نکتۀ مهم راهنمایی می&zwnj;کند که معماری بدون انسان معنا ندارد. معماری از راه فراهم کردن حداکثر ظرفیت &laquo;عالم صغیر&raquo; امکان شکل گرفتن &laquo;عالم کبیرِ&raquo; مطلوب را فراهم می&zwnj;کند چون همۀ خصوصیات عالم کبیر در عالم صغیر هم هست. به سخن دیگر، حقیقت کار معمار آن است که انسان را از نظر وجودی آزاد و رها کند.</p>
<p style="text-align: justify;"><br />*برگرفته از کتاب حضور و ظهور در شرح سکوت و نور</p>