--- 
title: "سراسربین بنتام" 
authors: h.noorbakhsh 
types: blog 
featured: false
featureImg: "/assets/img/posts/7uBP.jpg" 
slug: 7uBP 
gallery: 
- image_path: "/assets/img/posts/7uBP.jpg" 
  title: "سراسربین بنتام" 
- image_path: "/assets/img/posts/7uBP-1.jpg" 
  title: "" 
- image_path: "/assets/img/posts/7uBP-2.jpg" 
  title: "" 
 
--- 
<div>
<div>
<p>در اواخر قرن هجدهم میلادی ارتباط متقابل میان معماری و برقراری نظم،&zwnj; اصلاح و بهسازی اجتماعی به موضوعی در خور توجه تبدیل شد. تجربۀ&nbsp;انقلاب فرانسه نشان داده بود جامعه ذاتاً بی&zwnj;نظم و روابط اجتماعی ناپایدار است و ابزارهایی برای قاعده&zwnj;مند کردن آن لازم است که معماری از مهم&zwnj;ترین آن&zwnj;هاست. همچنین در این زمان ساخت مدارس،&zwnj; کارخانه&zwnj;ها، بیمارستان&zwnj;ها، زندان&zwnj;ها و ... رو به فزونی بود و یکی از دغدغه&zwnj;های مصلحان اجتماعی این بود که چگونه معماری این مؤسسات در کنار شیوۀ مدیریت حاکم در آن&zwnj;ها می&zwnj;تواند ابزاری برای نظارت و کنترل افراد باشد؛ آنها بیش از همه به تنظیم روابط و مهار تنش&zwnj;های اقشار حاشیه&zwnj;ای (بیماران، مجرمان، فقرا،&zwnj; دیوانگان، جوانان و ...) توجه می&zwnj;کردند.</p>
<p>&nbsp;در چنین اوضاع و احوالی بود که جرمی بنتام [۱]، به سال ۱۷۹۱ طرحی نمونه برای بنای زندان&zwnj; ارایه کرد که به سراسربین بنتام [۲] شهرت یافت. مدل سراسربین او بدین شکل بود:&zwnj; ساختمانی چند طبقه با پلان دایره&zwnj;ا&zwnj;ی&zwnj;شکل که اتاق&zwnj;هایی مجزا از هم برای نگهداری زندانیان در آن جای داشت و برج مراقبتی که در مرکز این دایره قرار می&zwnj;گرفت.&zwnj; برج پنجره&zwnj;هایی عریض مشرف بر بخش داخلی ساختمان مدور و دیدی کامل به سلول&zwnj;های زندانیان داشت، هر سلول دو پنجره داشت یکی به سمت داخل و رو به پنجره&zwnj;های برج و دیگری رو به بیرون طوری که نور خورشید سرتاسر اتاقک را دربرمی&zwnj;گرفت. ناظر مستقر در برج مراقبت امکان دیدی سراسری به همة سلول&zwnj;ها را داشت و همواره سایه&zwnj;هایی از زندانیان را می&zwnj;دید اما خود برج مراقبت همواره در تاریکی بود و دربندیان آن را نمی&zwnj;دیدند و حتی از این که کسی آنجا هست یا خیر آگاه نبودند.</p>
<p>&nbsp;با مقایسۀ ساز وکار این زندان جدید با مدل&zwnj;های قدیمی، در وهلۀ اول متوجه می&zwnj;شویم که پیش از این زندانی محروم از نور و &nbsp;سلول او جایی پنهان از نگاه&zwnj;ها بود؛ اکنون محل نگهداری او به بهانۀ برخورداری از بهداشت در روشنایی کامل و محبوس همواره در معرض دید بود؛ فرد دربند دیگر نمی&zwnj;توانست اوقاتی را به جهان تاریک و دور از انظار خود پناه برد و شاید برای رهایی و زندگی دیگری خیال&zwnj;پردازی کند؛ همچنین در مدل جدید به جای نگهداری زندانیان در یک مکان همۀ افراد را جدا از یکدیگر نگه می&zwnj;داشتند تا ارتباط و تعامل جای خود را به انزوایی سفت و سخت بدهد؛ اگر تجمع افراد در یک&zwnj; جا امکان رفتارهای پیش&zwnj;بینی&zwnj;نشده را افزایش می&zwnj;داد، تقسیم آن به تعداد کثیر اما قابل شمارش کنترل را آسان می&zwnj;کرد.</p>
<p>&nbsp;بنتام این مدل را نه فقط برای زندان یا دارالتادیب بلکه به عنوان مدلی کلی مطرح می&zwnj;کرد که می&zwnj;توان در بناهایی چون کارخانه، بیمارستان و تیمارستان و حتی&zwnj; مدرسه و ...&nbsp; به کار رود و به این طریق بر نحوۀ کار کارگران، شیوۀ نگهداری از بیماران جسمی و روحی، انضباط و عملکرد دانش اموزان و .... بی&zwnj;وقفه و تمام و کمال نظارت کرد. بدین ترتیب از این زمان تا اوایل قرن بیستم در اروپا و آمریکا تعدادی زیادی بنا با این الگو ساخته شد.</p>
<p>&nbsp;معماری سراسربین در نگاهی سیاسی تصویر ماشینی است که مناسبات قدرت را تنظیم می&zwnj;کند؛ قدرتی که دو ویژگی بارز دارد: &laquo;مرئی و ملموس&raquo; است، چرا که فرد دائماً سایه مراقب را بر خود حس می&zwnj;کند و &laquo;غیرقابل وارسی&raquo; است زیرا شخص هیچ&zwnj;گاه نمی&zwnj;داند که چه زمان و توسط چه کس یا کسانی تحت نظر گرفته&zwnj;است. کارآ و پربازده است زیرا در آن از تعداد اِعمال&zwnj;کنندگان قدرت کاسته و بر تعداد کسانی که قدرت بر آن&zwnj;ها رانده می&zwnj;شود افزوده شده است، با فشاری ثابت، دائمی و منظم مانند ساعت کار می&zwnj;کند. در این سیستم قدرت به صورت خودکار اعمال می&zwnj;شود و وابسته به عملکرد هیچ فرد خاصی نیست.&nbsp;&nbsp;</p>
<p>&nbsp;سرنخ&zwnj;هایی از طرح بنتام را می&zwnj;توان در طرح باغ وحش غریبی یافت که در اوایل قرن هفدهم در مجموعه باغ&zwnj;های ورسای وجود داشت. در مرکز محوطۀ باغ وحش بنای کلاه&zwnj;فرنگی چندطبقه&zwnj;ای به شکل هشت ضلعی قرار داشت که پادشاه در آن مستقر می&zwnj;شد. در هفت وجه کلاه&zwnj;فرنگی پنجره&zwnj;&zwnj;&zwnj;های بزرگ مشرف به هفت قفس قرار داشت که در آن&zwnj;ها انواع جانوران را نگه می&zwnj;داشتند و در ضلع هشتم ورودی کلاه&zwnj;فرنگی قرار داشت. در مقام تمثیل می&zwnj;توان گفت سراسربین نوعی باغ&zwnj;وحش سلطنتی بود که در آن انسان جایگزین حیوان و ماشین قدرتی پنهان جانشین شاه شد. [۳]</p>
</div>
</div>
<div dir="ltr">1. Jeremy Bentham (1748-1832)</div>
<div>
<p>فیلسوف انگلیسی و پیرو مکتب اصالت فایده</p>
</div>
<div dir="ltr">2. Panopticon</div>
<div>۳. میشل فوکو در کتاب مراقبت و تنبیه دربارۀ &laquo;سراسربینی&raquo;، به منزلۀ یکی از تکنولوژی&zwnj;های انضباطی قدرت مدرن،&zwnj; به تفصیل سخن گفته و نحوۀ کار مدل بنتام را تشریح کرده&zwnj; است.</div>