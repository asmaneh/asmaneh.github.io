--- 
title: "بیانیۀ گروه تخصصی معماری و شهرسازی فرهنگستان هنر دربارۀ تصمیمات اخیر در بافت تاریخی شیراز" 
authors: asmaneh 
types: news 
tags: بافت تاریخی شیراز,حفاظت از میراث فرهنگی,میراث فرهنگی ایران,میراث معماری ایران,فرهنگستان هنر ,معماری و شهرسازی فرهنگستان هنر,تخریب بافت تاریخی شیراز,شیراز,توسعه شاه‌چراغ 
featured: false
slug: BhZRk 
--- 
<p style="text-align: justify;">طرح توسعۀ حرم حضرت احمد بن موسی، شاه&zwnj;چراغ (ع)، &rlm;معروف به طرح ۵۷هکتاری، در سال ۱۳۸۹، به پیشنهاد متولیان توسعۀ این آستان، به تصویب شورای عالی شهرسازی و معماری کشور رسید. &rlm;به دنبال تخریب بخشی از بافت تاریخی شیراز بر اثر اجرای این طرح، شورای عالی شهرسازی و معماری در سال &zwnj;&rlm;۱۳۹۳ مصوب یادشده را به دلیل مغایرت با قوانین میراث فرهنگی لغو کرد. در طی هفت &rlm;سال، وضع توسعۀ حرم و رفتار آن با بافت تاریخی شهر در حالت ابهام و تعلیق بود، تا اینکه در سفر اخیر &rlm;ریاست محترم جمهوری به شیراز، تصمیم&zwnj;گیری دربارۀ ارزش میراثی دویست خانۀ تاریخی واقع در محدودۀ طرح به شورایی متشکل &rlm;از نمایندۀ وزارت میراث فرهنگی، نمایندۀ استانداری فارس، و نمایندۀ شهرداری شیراز محول شد؛&rlm; همچنین فرایند تهیه و تصویب طرح تفصیلی محدودۀ یادشده از طرف شورای عالی معماری و شهرسازی کشور به شورای برنامه&zwnj;ریزی و توسعۀ استان فارس تفویض شد. در این خصوص و اتخاذ هر تصمیم نهایی دربارۀ آن، ضرورت دارد به ملاحظات مهم ذیل توجه جدی شود:</p>
<p style="text-align: justify; padding-right: 40px;">۱. توجه به ویژگی&zwnj;های فرهنگی معماری و شهرسازی در ایران همواره دغدغۀ ملی بوده است. این خواسته در قانون برنامه چهارم توسعه اقتصادی، اجتماعی و فرهنگی جمهوری اسلامی ایران در قالب لزوم اقدام برای تحقق معماری و شهرسازی ایرانی&zwnj;ـ اسلامی به تصویب رسید و از آن پس، پیوسته بر آن تأکید شده است؛ از جمله در بند نهم سیاست&zwnj;های کلی شهرسازیِ ابلاغ&zwnj;شدۀ مقام معظم رهبری در سال ۱۳۸۹ در خصوص &laquo;رعایت هویت تاریخی و معنوی شهرها در توسعه و بهسازی محیط شهری؛ به&zwnj;ویژه شهرهایی از قبیل قم، شیراز، شهر ری، و مشهد&raquo;، در مصوب مورخ ۵/ ۱۱/ ۱۳۹۵ شورای عالی انقلاب فرهنگی، و مصوب مورخ ۲۷/ ۵/ ۱۳۹۹ شورای عالی شهرسازی با عنوان &laquo;سند ملی معماری و شهرسازی ایرانی&zwnj;ـ اسلامی&raquo;. پیداست که چنین خواسته&zwnj;ای همچنان وجود دارد؛ اما گام&zwnj;های کافی در جهت تحقق آن برداشته نشده است.</p>
<p style="text-align: justify; padding-right: 40px;">۲. معماری ایرانی&zwnj;ـ اسلامی را نمی&zwnj;توان از هیچ پدید آورد. این معماری در پیشینۀ فرهنگی ایران وجود دارد. صرفاً بر اساس چنان پیشینه&zwnj;ای است که می&zwnj;توان به سوی تحقق چنان معماری&zwnj;ای در اوضاع کنونی ایران پیش رفت. به عبارت دیگر، تحقق معماری ایرانی&zwnj;ـ اسلامیِ متناسب با روزگار ما فقط با تکیه بر مواریث این معماری ممکن است. چگونه می&zwnj;توان چنان الگوهایی را از بین برد و به تحقق چنین معماری&zwnj;ای چشم داشت؟</p>
<p style="text-align: justify; padding-right: 40px;">۳. نمونه&zwnj;های به&zwnj;جامانده از معماری و شهر ایرانی&zwnj;ـ اسلامی در طی تاریخ ایران در مقایسه با آنچه وجود داشته است بسیار اندک است. هریک از آن نمونه&zwnj;ها نیز یکتاست و هیچ اثری نیست که عین اثری دیگر باشد. هر اثری، چه منفرداً و چه در پیوند با آثار دیگر و با بستر خود، مختصات و ویژگی&zwnj;هایی بی&zwnj;همتا دارد. از بین رفتن یک اثر، با این فرض که آثار مشابه آن وجود دارد، تصوری باطل و مبتنی بر این گمان نادرست است که آثار تاریخی قابل تکرارند. از بین رفتن هر اثر کوچک یا بزرگ تاریخی به معنای نابود کردن یکی از سلول&zwnj;های حافظۀ ملت ایران است؛ نابودی جبران&zwnj;نشدنی سلول&zwnj;هایی که مطلقاً بازسازی نمی&zwnj;شود و در نهایت، به بی&zwnj;هویتی و سرگردانی هویتیِ ایرانیان منجر می&zwnj;شود. به&zwnj;علاوه، چنین نابودی&zwnj;ای، با ایجاد گسست در زنجیرۀ پیوسته گذشته و حال و آینده، پدید آوردنِ معماری ایرانی&zwnj;ـ اسلامیِ متناسب با روزگار جدید را یکسره ناممکن می&zwnj;کند. متأسفانه بخش مهمی از این حافظه از میان رفته است و آنچه از بافت و بناهای تاریخی در شهرها و روستاهای ایران به&zwnj;جا مانده از آخرین پاره&zwnj;های این حافظه است.</p>
<p style="text-align: justify; padding-right: 40px;">۴. اگر بنایی یا بافتی تاریخی شمرده شود، بدین معناست که آن بنا یا بافت شهری یا روستایی نمونه&zwnj;ای از معماری ایرانی&zwnj;ـ اسلامی است. از بین بردن هریک از این نمونه&zwnj;ها به معنی نابود کردن سرمایه&zwnj;های اجتماعی و فرهنگی، تضییع بیت&zwnj;المال معنوی ملت ایران، و اقدامی برگشت&zwnj;ناپذیر در جهت خلاف تحقق معماری ایرانی&zwnj;ـ اسلامی امروز است. سکونت انسان و تجربۀ زیستش با کالبدی که در آن می&zwnj;زید در تعاملی دوسویه است. در بافت&zwnj;های تاریخی پیرامون حرم&zwnj;های مطهر، این زیست با فرهنگ زیارت پیوند یافته و کالبد بافت متأثر از آن شکل یافته است. حذف بافت اطراف حرم به معنای زدودن بخشی از فرهنگ زیارت از حافظۀ جمعی است.&nbsp;</p>
<p style="text-align: justify; padding-right: 40px;">۵. تشخیص این نمونه&zwnj;ها امری تخصصی است. چنین متخصصانی در کشور بی&zwnj;شمار نیستند و تقریباً همۀ آنها به&zwnj;نحوی با معاونت میراث فرهنگی وزارت میراث فرهنگی، گردشگری و صنایع دستی مرتبط&zwnj;اند. از این گذشته، از حیث قوانین کشور، امور حاکمیتی مربوط به مواریث فرهنگی، به موجب قانون تأسیس سازمان میراث فرهنگی کشور و قانون حمایت از مرمت و احیای بافتهای تاریخی&zwnj;ـ فرهنگی و توانمندسازی مالکان و بهره برداران بناهای تاریخی&zwnj;ـ فرهنگی مصوب مورخ ۱۲/ ۴/ ۱۳۹۸ مجلس شورای اسلامی، صرفاً در حیطۀ وظایف و اختیارات وزارت میراث فرهنگی است.</p>
<p style="text-align: justify; padding-right: 40px;">۶. وزارت میراث فرهنگی برای چنین تشخیصی از متخصصانی بهره می&zwnj;گیرد و امور شناسایی و ثبت و ضبط آثار را طی مسیری قانونی انجام می&zwnj;دهد که اجرای آنها از توانایی غیرمتخصصان خارج است. این مسیر طوری طراحی شده است که ثبت آثار تاریخی در فهرست آثار ملی کشور به معنای وفاق ملی کارشناسان این حوزه بر ارزش آن آثار باشد. بنابراین، تشخیص ارزشمند بودن یا نبودن اثری تاریخی حتی از حیطۀ توانایی و اختیارات ادارۀ کل میراث استان نیز خارج است. نمی&zwnj;توان اثری را که در مقیاس ملی دارای ارزش ثبت شمرده شده است با تشخیصی در مقیاس استانی فاقد ارزش شمرد و از فهرست ثبت خارج کرد.&nbsp;</p>
<p style="text-align: justify; padding-right: 40px;">۷. این مشکل منحصر به حرم مطهر شاه&zwnj;چراغ (ع) نیست. متأسفانه متولیانِ توسعۀ بسیاری از بقاع متبرک در ایران توجه ندارند که از میان بردن آثار تاریخی به بهانۀ توسعۀ حرم به خود حرم و فرهنگِ زیارت لطمۀ اساسی می&zwnj;زند. زیارت و پاس داشتن حرمت اولیای خدا امری فرهنگی است؛ و فرهنگ و مظاهر گوناگون آن اموری به&zwnj;هم&zwnj;پیوسته&zwnj;اند. چگونه می&zwnj;توان از ملتی که سلول&zwnj;های حافظۀ فرهنگی&zwnj;شان را یکی&zwnj;یکی از دست می&zwnj;دهند توقع داشت فقط یکی از آنها، یعنی پیوند با قطب&zwnj;های زیارتی، را نگاه دارند؟ تصور درستی نیست که مکان مقدس هیچ ربطی به پیوندهای فرهنگی و تاریخی&zwnj;اش ندارد و می&zwnj;توان آن را مستقل از دیگر مظاهر فرهنگی حفظ کرد و توسعه داد. بر اساس چنین تصوری است که در توسعۀ حرم&zwnj;های مطهر مشهد و قم و ری، فرهنگ تاریخیِ زیارت مغفول مانده و در پیرامون این حرم&zwnj;ها موجی از بی&zwnj;هویتی فرهنگی برخاسته است. از نمونه&zwnj;های دیگر چنین رویکردی پروژۀ ناموفق بین&zwnj;الحرمین شیراز در همۀ ابعاد کالبدی و کارکردی و معنایی است. شایسته است هر اقدام تازه در بافت تاریخی شیراز به ارزیابی آن پروژه و آسیب&zwnj;شناسی آن منوط شود.</p>
<p style="text-align: justify;">چنان&zwnj;که ذکر شد، ضرورت دارد هرگونه تصمیم&zwnj;گیری در این امر مهم در انطباق کامل با قانون تأسیس سازمان میراث فرهنگی کشور، قانون تشکیل شورای عالی شهرسازی و معماری، و قانون حمایت از مرمت و احیای بافت&zwnj;های تاریخی&zwnj;ـ فرهنگی باشد. تصمیم&zwnj;گیری دربارۀ بناها و بافت&zwnj;های تاریخی به بیرون از وزارت میراث فرهنگی و خارج از قوانینی که برای چنین تصمیم&zwnj;گیری&zwnj;ها و تشخیص&zwnj;هایی مقرر شده است به تخریب بافت تاریخی شیراز، فرهنگ زیارت در شیراز و حرمت خود حرم مطهر، خواهد انجامید. این به شیراز و فارس محدود نخواهد ماند و به فاجعه&zwnj;ای در هویت ملی و ایجاد سدی در برابر تحقق خواستۀ حفظ و ایجاد معماری ایرانی&zwnj;ـ اسلامی منجر خواهد شد. به&zwnj;علاوه، چنین اقداماتی در مهم&zwnj;ترین قطب جهانیِ گردشگری ایران، به وجاهت کشور لطمه خواهد زد. گروه تخصصی معماری و شهرسازی فرهنگستان هنر، بنا بر وظایف خود، به پیامدهای چنین تصمیمی هشدار می&zwnj;دهد و از مسئولان محترم می&zwnj;خواهد در تصمیم یادشده تجدید نظر کنند و تشخیص آثار ارزشمند تاریخی را در اختیار نهاد قانونی متولی آن ــ وزارت میراث فرهنگی، گردشگری و صنایع دستی ــ باقی بگذارند و این نهاد را در اجرای وظایف خود تقویت کنند.</p>
<p>&nbsp;</p>
<p>مشاهده&zwnj;ٔ نسخهٔ اصلی بیانیه در وبگاه فرهنگستان: <a href="https://honar.ac.ir/index.aspx?fkeyid=&amp;siteid=1&amp;&amp;siteid=1&amp;pageid=2427&amp;newsview=8831" target="_blank" rel="noopener">https://honar.ac.ir/index.aspx?fkeyid=&amp;siteid=1&amp;&amp;siteid=1&amp;pageid=2427&amp;newsview=8831</a></p>