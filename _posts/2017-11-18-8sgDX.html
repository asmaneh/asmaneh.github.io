--- 
title: "چه شد که ساختن بزرگ‌راه‌ها چهرۀ شهر‌های آمریکا را مخدوش کرد؟" 
authors: denashamsizadeh 
types: blog 
tags: بزرگ‌راه,آمریکا,شهر‌سازی,تاریخ شهر,تاریخ معماری,مطالعات معماری ایران,دنا شمسی‌زاده,آسمانه 
featured: false
slug: 8sgDX 
excerpt: "شاید تصور شهرهای امروز آمریکا بدون بزرگراه‌های عریض و طویلی که جای‌جای آن را به هم می‌پیوندد کاری دشوار به نظر آید. پس از جنگ جهانی دوم، در سراسر آمریکا، جریانی از ساختن بزرگراه‌هایی پدید آمد که وعدۀ تحول و انقلابی در زندگی اقتصادی مردم می‌داد. این وعده حقیقتاً وعده‌ای بجا بود؛ در اینکه بزرگراه راهی سریع‌تر برای جا به جا شدن افراد و کالاها فراهم می‌کرد تردیدی نیست." 
--- 
<div>
<div>
<p style="text-align: justify;">شاید تصور شهرهای امروز آمریکا بدون بزرگراه&zwnj;های عریض و طویلی که جای&zwnj;جای آن را به هم می&zwnj;پیوندد کاری دشوار به نظر آید. پس از جنگ جهانی دوم، در سراسر آمریکا، جریانی از ساختن بزرگراه&zwnj;هایی پدید آمد که وعدۀ تحول و انقلابی در زندگی اقتصادی مردم می&zwnj;داد. این وعده حقیقتاً وعده&zwnj;ای بجا بود؛ در اینکه بزرگراه راهی سریع&zwnj;تر برای جا به جا شدن افراد و کالاها فراهم می&zwnj;کرد تردیدی نیست.</p>
<br />
<p style="text-align: justify;">پیش از پدید آمدن بزرگ&zwnj;راه&zwnj;ها و امکان حرکت خودرو در مسافت&zwnj;های طولانی، بیشتر آمریکایی&zwnj;ها برای حمل و نقل، به خصوص به محل کار، از ترن&zwnj;های خیابانی یا تراموا استفاده می&zwnj;کردند. اما امروز ۸۵ درصد شاغلان با ماشین شخصی به محل کارشان می&zwnj;روند. عواملی گوناگون در شکل&zwnj;گیری این گذار از حمل و نقل عمومی به شخصی مؤثر بود، اما شاید عامل اصلی سرمایه&zwnj;گذاری ۴۲۵ میلیارد دلاری است که ظرف نیم قرن در پیشرفته&zwnj;ترین شبکۀ بزرگراهی جهان انجام شد: شبکه&zwnj;ای به نام &laquo;سامانۀ بزرگراهی میان&zwnj;ایالتی&raquo;</p>
<br />
<p style="text-align: justify;">در طول دهه&zwnj;های ۵۰ و ۶۰ و ۷۰ سامانۀ بزرگراه میان&zwnj;ایالتی با طول ۴۸ هزار مایل سرتاسر آمریکا کشیده شد. این بزرگراه&zwnj;ها چون موهبتی برای جماعت شهری قلمداد می&zwnj;شد اما همزمان بافت شهرها را به کلی بر هم ریخت؛ برخی محله&zwnj;ها به طور کامل از هم پاشید یا با خیابانی آسفالتی قطع و پاره&zwnj;پاره و به گوشه&zwnj;ای رانده شد.</p>
<br />
<p style="text-align: justify;">ساکنان ثروتمندتر از هیاهوی پیش آمدۀ جدید به سمت حومۀ آرام شهرها نقل مکان کردند و از بزرگراه&zwnj;ها برای رفت و آمد به محل کارشان بهره بردند.</p>
<br />
<p style="text-align: justify;">پرسشی که مطرح می&zwnj;شود این است که چه شد که شهروندان در ساختن طرحی همکاری کردند که در نهایت به نابودی شهرهایشان انجامید؟</p>
<br />
<p style="text-align: justify;">پاسخ این پرسش را در چند عامل می&zwnj;یابیم: سودجویی گروه&zwnj;های صنعتی، ضعف آینده&zwnj;نگری برای شهرها، و نژادپرستی ساماندهی شده. بودجۀ قابل توجهی برای ساختن بزرگراه&zwnj;ها در اختیار دولت&zwnj;های محلی قرار گرفته بود. اما نظارتی بر نحوۀ مصرف این بودجه نمی&zwnj;شد. به علاوه انگیزه&zwnj;های نژادپرستانه&zwnj;ای برای حذف چیزی که مردم آن زمان &laquo;آفت شهری&raquo; می&zwnj;خواندند وجود داشت. در نتیجه، این بودجه به مثابۀ راهی برای حل این مسئله شناختند: جایگزین کردند آفت&zwnj;های شهری با بزرگراه&zwnj;های عظیم.</p>
<br />
<p style="text-align: justify;">خاستگاه سامانۀ بزرگراهی میان&zwnj;ایالتی به دهۀ ۱۹۳۰ بازمی&zwnj;گردد که گروهی از صاحبان صنایع مانند جنرال موتورز و تریپل ای مجمعی به نام &laquo;مجمع ملی کاربران بزرگراه&zwnj;ها&raquo; تشکیل دادند تا از این طریق بر سیاست&zwnj;های حمل و نقل دولتی اثرگذار باشند.</p>
<br />
<p style="text-align: justify;">گروه&zwnj;های ذینفع در صنعت خودرو تلاش کردند بازسازی سیستم حمل و نقل کشوری را چون مسئولیتی همگانی جلوه دهند. این گروه&zwnj;ها متوجه شدند که در اکثر شهرها سیستم ترامواهای خیابانی (با مالکان خصوصی) به علت عدم تولید پول تعطیل شده بود و به دنبال راهی بودند تا تولید خودرو به چنین سرنوشتی دچار نشود.</p>
<br />
<p style="text-align: justify;">قدم اول تغییر نحوۀ بودجه رسانی به جاده&zwnj;ها بود. گروه&zwnj;های خودروسازی دریافتند تأمین بودجۀ جاده&zwnj;های همگانی از طریق مالیات وارد بر بنزین سبب توسعۀ سریع&zwnj;تر بزرگراه&zwnj;ها می&zwnj;شود.</p>
<br />
<p style="text-align: justify;">با اینکه کل هزینه&zwnj;های ساختن بزرگراه&zwnj;ها از درآمد مالیات نبود، اما طبق پژوهشی که اخیراً بر این موضوع انجام شده چیزی حدود ۴۳ تا ۷۴ درصد هزینه&zwnj;ها از این طریق تأمین می&zwnj;شد.</p>
<br />
<p style="text-align: justify;">در همین زمان برخی کمپانی&zwnj;های صنعت خودرو شروع به ارائۀ طرح&zwnj;هایی نو برای شبکۀ بزرگراهی و صورت آن کردند.</p>
<br />
<p style="text-align: justify;">این طرح&zwnj;ها به گونه&zwnj;ای بود که در آن از یک سو بزرگراه&zwnj;هایی برای پیوستن شهرهای دور به هم و از سویی دیگر بزرگراه&zwnj;هایی برای گذر از درون شهرها تعبیه شده بود که سبب می&zwnj;شد مردم با بیشترین سرعت ممکن از خانه به محل کارشان رفت و آمد کنند. از طرح&zwnj;های برجسته طرحی با نام &laquo;فیوچراما&raquo; بود که کمپانی جنرال موتورز در نمایشگاه جهانی ۱۹۳۹ نیویورک ارائه داد.</p>
<br />
<p style="text-align: justify;">در نتیجۀ جنگ جهانی دوم پیشرفت سیستم بزرگراه&zwnj;ها تا حدی متوقف شد ولی پس از آن دوباره ادامه یافت و در سال ۱۹۴۷ مسیر بزرگراه&zwnj;هایی که قرار بود ساخته شود در نقشه&zwnj;ای ارائه شد. این نقشه دنبالۀ سندی-که به نام کتاب زرد مشهور است- بود که وزارت بازرگانی در سال ۱۹۵۵ منتشر کرده و در آن مسیر بزرگراه&zwnj;های شهری را نشان داده بود.</p>
<br />
<p style="text-align: justify;">مشارکان اصلی تهیۀ این طرح اعضای صنعت خودرو سازی (به&zwnj;خصوص مدیر عامل جنرال موتورز چارلز اروین ویلسون) و مهندسان سازندۀ بزرگراه&zwnj;های بودند و جالب اینکه طراحان شهری در تهیۀ آن غایب بودند چرا که این حرفه در آن زمان تقریباً به وجود نیامده بود.</p>
<br />
<p style="text-align: justify;">تصمیم&zwnj;گیری&zwnj;های اصلی عموماً بر عهدۀ مهندسان بود. آنها برای طراحی بزرگراه&zwnj;هایی تربیت شده بودند که به بهینه&zwnj;ترین شکل ممکن افراد را از نقطۀ الف به نقطۀ ب برساند و توجهی به اثر این بزرگراه&zwnj;ها بر بافت شهری نداشتند. در نتیجه برنامۀ رسمی به گونه&zwnj;ای تنظیم شد که بزرگراه&zwnj;ها مستقیماً از مرکز شهرهای مهم کشور بگذرند تا رفت و آمد آسان افراد از حومه&zwnj;های در حال رشد به درون شهرها را ممکن کند.</p>
<br />
<p style="text-align: justify;">در سال ۱۹۵۶ لایحه&zwnj;ای با حمایت رئیس جمهور وقت، آیزنهاور، تصویب شد که بر اساس آن ۹۰ درصد هزینه&zwnj;های ساختن بزرگراه&zwnj;ها از طرف دولت مرکزی و با مالیات بنزین و سایر منابع مالی تأمین می&zwnj;شد. این لایحۀ جدید سبب ساختن بزرگراه&zwnj;هایی شد که طرحشان در کتاب زرد برنامه&zwnj;ریزی شده بود. آیزنهاور با جدیت پیگیر ساختن این بزرگراه&zwnj;ها شد چرا که بر این باور بود که این ساخته&zwnj;های جدید در صورت حملۀ اتمی برای جابه&zwnj;جا کردن نظامیان و تخلیۀ شهرها به کار می&zwnj;آیند.</p>
<br />
<p style="text-align: justify;">این طرح به علل گوناگونی از طرف سیاستمداران پذیرفته شد: در دوره&zwnj;ای که&nbsp;حومه&zwnj;های شهری در حال رشد بود، سیاستمداران محلی بزرگراه&zwnj;های شهری را به مثابۀ راهی دیدند که ساکنان حومۀ شهر را به درون شهرها آورند. اما عامل انکار ناپذیر دیگری برنامۀ دولتی &laquo;نوسازی شهری&raquo; بود که با هدف حذف گروه&zwnj;های کم&zwnj;درآمدتر شهری -به&zwnj;خصوص اقلیت آفریقایی&zwnj;امریکایی- تهیه شد. اقلیت&zwnj;ها و مکان سکونتشان در شهرها &laquo;آفت&raquo; تلقی می&zwnj;شدند و ساختن بزرگراه&zwnj;ها&nbsp;عاملی برای توجیه تخریب بسیاری از این مکان&zwnj;ها فراهم کرد.</p>
<br />
<p style="text-align: justify;">به علاوه، بزرگراه&zwnj;های جدید عامل منزوی کردن و به گوشه راندن بسیاری دیگر از محله&zwnj;ها شد که در نهایت به نابودی&zwnj;شان انجامید. بسیاری از محله&zwnj;ها با ساکنان عموماً سیاه&zwnj;پوست کاملاً تخریب و با پارکینگ&zwnj;ها و بزرگراه&zwnj;ها جایگزین شدند. برای نمونه در دو محلۀ بلک باتم و پارادایس ولی در دیترویت می&zwnj;بینیم که محله&zwnj;های تاریخی کاملاً تخریب شد تا بزرگراه آی-۳۷۵ ساخته شود.</p>
<br />
<p style="text-align: justify;">با این حال، همۀ بزرگراه&zwnj;ها طبق برنامه ساخته نشد. در بسیاری شهرها چون سان فرانسیسکو، دی سی، به&zwnj;خصوص نیویورک، فعالان اجتماعی و ساکنان با ساماندهی اعتراضاتی مانع ساختن بزرگراه&zwnj;هایی که قرار بود از مرکز شهرشان بگذرد شدند. در نتیجه تخریب&zwnj;های حاصل از ساختن بزرگراه&zwnj;ها عمدتاً در محله&zwnj;های محروم اتفاق افتاد.</p>
<p style="text-align: justify;">&nbsp;</p>
</div>
</div>