--- 
title: "مسجد شیخ لطف‌الله" 
authors: khosravi 
types: blog 
tags: مسجد شیخ لطف‌الله,تاریخ معماری,آسمانه,مطالعات معماری ایران,جواد خسروی,اصفهان,تدبیر 
featured: false
slug: DXGyi 
excerpt: "ساخت بنای هر مسجد از آن رو که در کل مسجد است مسئله‌ای کلی است و از آن رو که مسجدی است خاص مسئله‌ای اختصاصی. بنای مسجد شیخ لطف‌الله تدبیر مسئلۀ کلی مساجد است که در مسئلۀ خاص آن گنجیده. در جای مسجد و پیرامون آن بناهایی بوده است. همچنین شخصیت آن با مساجدی همچون جامع عباسی متفاوت است." 
--- 
<p style="text-align: justify;"><strong>مسئله</strong></p>
<p style="text-align: justify;">ساخت بنای هر مسجد از آن رو که در کل مسجد است مسئله&zwnj;ای کلی است و از آن رو که مسجدی است خاص مسئله&zwnj;ای اختصاصی. بنای مسجد شیخ لطف&zwnj;الله تدبیر مسئلۀ کلی مساجد است که در مسئلۀ خاص آن گنجیده. در جای مسجد و پیرامون آن بناهایی بوده است. همچنین شخصیت آن با مساجدی همچون جامع عباسی متفاوت است. این دو امر در کنار هم محدوده و اندازۀ زمین بنا را مشخص کرده. این زمین در فاصلۀ لبۀ میدان و بازار در غرب و بناهای مدرسه و غیره در شرق است. زمینی که گویا پیشتر نیز مسجدی در آن بود محدوده&zwnj;ای نه چندان وسیع در اختیار معمار گذاشته بود. گمان من بر این است که استاد محمدرضا اصفهانی به اندازۀ زمین اندیشیده باشد. مسئلۀ خاص مسجد شیخ لطف&zwnj;الله برپا کردن فضای فردی و خلوت انسان&zwnj;هاست درست دیوار به دیوار فضای جمعی و معاشرت پر شور آنها بی&zwnj;آنکه قابلیت فاصله گرفتن و طی مسافت باشد. میدان نقش جهان و بازار گراگرد آن جایی شلوغ است. اینجا جای ملاقات، معامله، گفت&zwnj;وگو، جاروجنجال، بازی&zwnj;های گروهی، جای نمایش، فریاد زدن، جای صدای نقاره، دویدن اسب و حرکت کاروان، و در کل جای جماعت و مشغولیت انسان&zwnj;ها به هم است. مسجد شیخ لطف&zwnj;الله جای عبادت، ملاقات امری خاص، جای آرام حرف زدن، سکوت&zwnj;های طولانی، جای حرکات آهسته و متین، و در کل جای خلوت است و مشغولیت انسان&zwnj;ها به درون خودشان.</p>
<p style="text-align: justify;">چگونه چنین همجواری و همسایگی بدون مزاحمت می&zwnj;توان ساخت؟</p>
<p style="text-align: justify;"><br /><strong>تدبیر</strong></p>
<p style="text-align: justify;">گاه در شهرها گذرهایی داریم به نام هفت&zwnj;پیچ یا از این دست. در راه&zwnj;ها نیز گاه راه&zwnj;هایی داریم که به نام هزار پیچ یا هزار چم مشهورند. نه گذرهای هفت پیچ دقیقاً هفت پیچ دارند و نه هزار چم&zwnj;ها هزار چم. ماجرا از این قرار است که پشت سر هم بودن پیچ&zwnj;ها باعث القای درکی خاص و مشترک در انسان&zwnj;ها می&zwnj;شود. این پیچ&zwnj;ها اشخاص را متوجه و درگیر خودشان می&zwnj;کنند. موضوع جهت&zwnj;هاست و تلاش برای مشخص نگاه داشتن جهت. در این دست گذرها بیشترِ انسان&zwnj;ها در تداوم تشخیص جهتشان ناتوانند و آن را از دست می&zwnj;دهند. دانستن و مسلط بودن به جهت خواستی درونی و بنیادی است. باعث می&zwnj;شود هر لحظه بتوانند جای خودشان را بازیابند و به این آگاهی تکیه کنند و مطمئن باشند. این اطمینان و تکیه&zwnj;گاه آرامش بخش است. وقتی این آگاهی از دست می&zwnj;رود انسان ناآرام می&zwnj;شود. حال مشترکی ایجاد می&zwnj;شود که می&zwnj;توان آن را گمگشتگی خواند. از خواص این حال این است که انسان به دنبال جایی متعین است تا از گمگشتگی بیرون آید و پیدا شود. از این رو پذیرای درک فضایی جدید است که به پیدا شدنش کمک کند. وقتی از پس گذری هفت پیچ به فضایی مشخص می&zwnj;رسد پرسشگرانه احوالات آن فضا را جویا و پذیراست. این حالتی گنگ و تغییر حالتی شدید است.</p>
<p style="text-align: justify;">گفتیم حال میدان جمعیت و شلوغی و مشغولیت به دیگری است. به منظور اینکه این ادراک بتواند به خلوت درون مسجد تحول یابد تدبیر معمار القای حس گمگشتگی و سپس پیدا شدن در گنبدخانه است. از آنجا که این تغییر حالت شدید است می&zwnj;تواند در مسافتی به نسبت کم روی دهد. هندسۀ پیچ نیز بر این قابلیت می&zwnj;افزاید. همچنین به واسطۀ همین شدت سمت و سوی این تغییرات می&zwnj;تواند به راحتی از دست معمار در برود. برای برقراری آن دانستن اندازه&zwnj;های انسانیِ دقیق لازم است.</p>
<p style="text-align: justify;">انسان در آن راهروی چند پیچ چندان متوجه اتاق&zwnj;های پیرامون نمی&zwnj;شود از آن رو که درهایی به نسبت معمولی و چشم&zwnj;آشنا بر آنها نهاده&zwnj;اند. از آنجا که تعداد پیچ&zwnj;ها سه تاست معمار تکرار دهانه&zwnj;ها و تزئینات را نیز بر آن افزوده است. بر پیچ دوم روزن&zwnj;هایی نهاده که جهتی القا نمی&zwnj;کند و رو به هر دو سو دارد. انتهای راهرو را نامعلوم گذاشته و هیچ کجای راهرو گشودگی یا فراخی نداده تا در تشدید القای گمگشتگی خللی ایجاد نشود. دور شدن از روشنی ورودی نیز کمک کار است. پس از آن گنبدخانه&zwnj;ای است که به قول آرتور پوپ &laquo;همه چیز در آن کامل و بی&zwnj;نقص است و موازنه&zwnj;ای بی&zwnj;نظیر بین هیجان و آرامش در فضای داخلی آن حکمفرماست&raquo;. این جای پیدا شدن است. این جا با اینکه دیوار به دیوار میدان است از آن بری است. آزادانه در ناکجاست و پیوندش با جاهای دیگر گم است. این امر در توصیفات کسانی که این بنا را وصف کرده&zwnj;اند کاملاً مشهود است. فضا آنچنان غلبه دارد که در یاد انسان&zwnj;ها می&zwnj;ماند. این از آن روست که از پس راهروی هفت پیچ و گمگشتگی در آن پیش آمده است.</p>
<p style="text-align: justify;">اشاره به نکته&zwnj;ای ظریف خالی از فایده نیست. چندین سال قبل در یکی از عکس&zwnj;هایم از درون مسجد متوجه سایۀ بزرگی بر گنبد شدم. وقتی پی آن را گرفتم فهمیدم نور نامتعادلی از روزنی بزرگ در ضلع شمال شرق گنبدخانه علت پدید آمدن این سایۀ بزرگ بالای سر همان روزن است. پیش آوردن این عدم تعادل برای انسان گم شده عجیب بود و با باقی ویژگی&zwnj;های بنا مغایر. وقتی در پی آن افتادم و از کوچۀ پشتی و سقف بناهای همجوار مسجد روزن را دیدم متوجه چند آجر باقیمانده در گوشۀ پایین آن شدم که خبر از فخر و مدینی می&zwnj;داد پوشانندۀ کل روزن.</p>