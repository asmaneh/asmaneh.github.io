--- 
title: "لنین بر فراز مسکو: مسابقهٔ کاخ شوروی" 
authors: h.noorbakhsh 
types: blog 
tags: تاریخ معماری شوروی,شوروی,روسیه,معماری روسیه,معماری کمونیستی,کمونیسم,لنین,کاخ شوروی,مسابقات معماری,استالین,کلیسای مسیح نجات دهنده,تخریب میراث فرهنگی,لوکربوزیه,لوکوربوزیه,والتر گروپیوس,اریش مندلزون,اریش مندلسون,هانس پولتسیش,آگوست پره,معماری مدرن,بوریس یافان,ایوان ژولتوفسکی,هکتور همیلتون,مدرنیسم,کانستراکتیویسم 
featured: false
featureImg: "/assets/img/posts/F4BPt.jpg" 
slug: F4BPt 
gallery: 
- image_path: "/assets/img/posts/F4BPt.jpg" 
  title: "لنین بر فراز مسکو: مسابقهٔ کاخ شوروی" 
- image_path: "/assets/img/posts/F4BPt-1.jpg" 
  title: "۱. کلیسای مسیح نجات‌بخش پیش از تخریب سال ۱۹۳۱| مأخذ: https://en.wikipedia.org/wiki/Cathedral_of_Christ_the_Saviour" 
- image_path: "/assets/img/posts/F4BPt-2.jpg" 
  title: "۲. طرح لوکربوزیه برای کاخ شوروی در مسابقة بین‌المللی سال ۱۹۳۱| مأخذ: https://neverwasmag.com/palace-of-the-soviets-moscow-russia-model  " 
- image_path: "/assets/img/posts/F4BPt-3.jpg" 
  title: "۳. طرح اولیۀ یافان برای کاخ شوروی، منتخب در مسابقة محدود ۱۹۳۲- ۱۹۳۳| مأخذ:  https://neverwasmag.com/2020/03/unbuilt-moscow" 
- image_path: "/assets/img/posts/F4BPt-4.jpg" 
  title: "۴. طرح نهایی یافان، اشجو و گلفریش برای کاخ شوروی، ساختمان و مجسمهٔ لنین با مجموع حدود چهارصد متر ارتفاع| مأخذ: https://architectuul.com/architecture/palace-of-the-soviets" 
- image_path: "/assets/img/posts/F4BPt-5.jpg" 
  title: "۵. استخر بزرگ مسکو ساخته شده در محل فونداسیون کاخ شوروی." 
 
--- 
<p style="text-align: justify;">کاخ شوروی مشهورترین و باشکوه&zwnj;ترین پروژهٔ محقق&zwnj;نشدهٔ اتحاد جماهیر شوروی در دورهٔ استالین است؛ پروژه&zwnj;ای که برای طراحی آن یکی از بزرگترین مسابقات معماری قرن بیستم برگزار شد. این بنا قرار بود نماد دولت پرولتاریا، سوسیالیسم و نیز شهر مسکو، پایتخت حکومت جدید کمونیستی [۱]، باشد. همچنین طرح و ساخت این بنا بهانه&zwnj;ای بود برای حزب کمونیست تا موضع رسمی و مانیفست خود در معماری را اعلام کند؛ چراکه تا آن زمان با این مسأله محتاطانه برخورد کرده بود و سعی می&zwnj;کرد حداقل به ظاهر از گروه یا سبک و سیاقی خاص در معماری طرفداری نکند.<br /><br />برنامه&zwnj;ٔ پروژه از این قرار بود که همهٔ سازمان&zwnj;های دولتی و اداری در این بنا مستقر شوند و جلسات شورای عالی اتحاد جماهیر شوروی در آنجا برقرار شود، ساختمان می&zwnj;بایست دارای تالارهای عظیم گردهمایی، کتابخانه، تئاتر و سینما، استخر&nbsp; و ... باشد و به مکانی برای تظاهرات توده&zwnj;های مردم بدل شود. ابتدا محل قرارگیری پروژه در اوتانی&zwnj;ریاد [۲] در نزدیکی میدان سرخ و مقبرهٔ لنین تعیین شد؛ اما بعدتر آن را به مجاورت رودخانه مسکو [۳]&nbsp; و کاخ کرملین و درست در محل قرارگیری کلیسای مسیح نجات&zwnj;دهنده [۴] منتقل کردند. بنای این کلیسا به دست تزار نیکلاس اول در اوایل قرن نوزدهم و به شکرانهٔ تقدیر الهی برای نجات مردم روسیه از جنگ با ناپلئون، ساخته شده بود، این بنا عظیم&zwnj;ترین و بلندترین بنای مسکو بود و بر شهر تسلط داشت؛ و اکنون باید نماد مذهبی روسیه و اقتدار تزارها تخریب می&zwnj;شد تا آرمانشهر جامعهٔ سوسیالیستی به جایش ساخته شود. <br /><br />در اوایل سال ۱۹۳۱، برای طرح بنا مسابقه&zwnj;ای داخلی برگزار شد که در آن ترکیبی از معماران آوانگارد و سنتی شرکت کرده بودند اما نتیجه&zwnj;ای در بر نداشت. در تابستان همین سال، شورای ساخت بنا تصمیم گرفت دور دوم مسابقه را برگزار کند؛ نظر به اهمیت سیاسی این پروژه، رژیم حاضر شد مسابقه را به صورت آزاد و بین&zwnj;المللی برگزار کند تا به کار جلوه&zwnj;ای بی&zwnj;طرفانه و آزاد ببخشد. بدین&zwnj;ترتیب از معماران خارجی برای ارائهٔ طرح&zwnj;هایشان دعوت کردند؛ در مجموع، صد و شصت معمار و گروه معماری در مسابقةٔ آزاد شرکت کردند که در میان آنها بیست و چهار شرکت&zwnj;کنندٔ خارجی قرار داشت؛ از جمله معماران به نامْ لوکربوزیه، والتر گروپیوس، اریش مندلزون [۵] ، هانس پولتسیش [۶] ، اُگوست پره [۷] بودند که دستمزدهای هنگفت بر حسب دلار دریافت کردند. آثار منتخب در مجلات و کاتالوگ مخصوص چاپ شد و در نمایشگاهی در معرض دید همگان قرار گرفت و شانزده طرح جایزه گرفتند؛ در نهایت سه طرح، از بوریس یافان [۸] ، ایوان ژولتوفسکی [۹]&nbsp; (معماران روس) و هکتور همیلتون [۱۰] (معمار بریتانیایی- آمریکایی) انتخاب شد. هنرمندان و معماران پیشرو به ویژه لوکربوزیه و گروپیوس به نحوهٔ داوری شدیداً اعتراض کردند؛ این دو تلگرامی خطاب به استالین فرستادند و در آن دولت شوروی را متهم به خیانت در پوشش برگزاری مسابقه&zwnj;ای نمایشی کردند؛ چرا که داوری نهایی دیدگاهی ارتجاعی داشت و معماری مدرن و نیز کنستروکتیویسم [۱۱]، اصلی&zwnj;ترین جنبش نوین در روسیه، را نادیده می&zwnj;گرفت.</p>
<p style="text-align: justify;"><br /><img src="https://raw.githubusercontent.com/asmaneh/asmaneh.github.io/master/assets/img/posts/F4BPt-1.jpg" alt="" width="600" height="458" /><br /><span style="color: #7e8c8d;"><strong> </strong></span></p>
<p style="text-align: justify;"><span style="color: #7e8c8d;"><strong>تصویر ۱. کلیسای مسیح نجات&zwnj;بخش پیش از تخریب سال ۱۹۳۱</strong></span></p>
<p style="text-align: justify;">&nbsp;نکته مهم این که پس از برگزاری مسابقهٔ آزاد بود که شورای ساخت بدون هیچ طرح امکان&zwnj;سنجی و صرفاً بر اساس ملاحظات سیاسی تصمیم گرفت محل قرارگیری پروژه را از اوتانی&zwnj;ریاد به محل کلیسای مسیح نجات&zwnj;دهنده منتقل کند. با منفجر کردن کلیسا در اواخر سال ۱۹۳۱ چنان خلأیی در شهر حس &zwnj;شد [۱۲] که ناگزیر هر بنای جایگزینی باید ابعادی عظیم و خصلتی تاریخی و ملی می&zwnj;داشت تا این فضای خالی را پر کند؛ در کل، تنها بنایی &laquo;یادمانی&raquo; می&zwnj;توانست جای اثر قبلی قرار گیرد؛ اما هیچ یک از آثار منتخب از این نظر راضی&zwnj;کننده نبودند.</p>
<p style="text-align: justify;"><img src="https://raw.githubusercontent.com/asmaneh/asmaneh.github.io/master/assets/img/posts/F4BPt-2.jpg" alt="" width="600" height="400" /></p>
<p style="text-align: justify;"><span style="color: #7e8c8d;"><strong>تصویر ۲. طرح لوکربوزیه برای کاخ شوروی در مسابقهٔ بین&zwnj;المللی سال ۱۹۳۱<br /></strong></span></p>
<p style="text-align: justify;">در اوایل سال ۱۹۳۲، مقرر شد برای تعیین طرح نهایی دور سوم مسابقه برگزار شود؛ اما این بار مسابقه&zwnj;ای محدود و میان بیست گروه از شوروی برگزار شد و مهم&zwnj;تر از آن شورای ساخت بنا دستورالعمل&zwnj;هایی برای طراحی وضع کرد: بنا به هیچ وجه چیزی از کلیسا را به ذهن متبادر نکند، باشکوه و بلندمرتبه باشد و هیچ بخش گسترده و کم&zwnj;ارتفاعی نداشته باشد، در جلوی بنا میدانی باز در نظر گرفته شود و بر فراز آن بخشی به عنوان تاج بنا طراحی شود و ... . در دور بعدی مسابقهٔ محدود (دور چهارم) که در فاصلهٔ سال&zwnj;های ۱۹۳۳- ۱۹۳۲ برگزار شد، طرح یافان، معمار دانش&zwnj;آموخته در آکادمی هنرهای زیبای رم و از اعضای حزب کمونیست، انتخاب شد؛ ساختمانی به سبک نئوکلاسیک و منطبق با رواق&zwnj;ها و رمپ&zwnj;های طویل و پله&zwnj;های عظیم. یوفان خود می&zwnj;گوید محراب زئوس در پرگامون [۱۳]&nbsp; و معبد فورتیونا پریمیجنیا [۱۴] برای ورودی باشکوه بنا و پانتئون برای تالارها الهام&zwnj;بخش&zwnj; طراحی&zwnj;اش بوده&zwnj;اند؛ گویی در نگاه او کاخ شوروی معبد و مکانی مقدس بود. بنا ارتفاعی حدود دویست و بیست متر داشت و بر فرازش مجسمهٔ هجده متری پرولتاریای آزاد با مشعلی در دست قرار می&zwnj;گرفت، شمایلی شبیه به مجسمهٔ آزادی در آمریکا.</p>
<p style="text-align: justify;"><img src="https://raw.githubusercontent.com/asmaneh/asmaneh.github.io/master/assets/img/posts/F4BPt-3.jpg" alt="" width="600" height="360" /></p>
<p style="text-align: justify;"><span style="color: #7e8c8d;"><strong>تصویر ۳. طرح اولیهٔ یافان برای کاخ شوروی، منتخب در مسابقهٔ محدود ۱۹۳۳- ۱۹۳۲</strong></span><br /><br />اما مقامات همچنان به اجرای طرح یافان راضی نشدند؛ آنها می&zwnj;خواستند ایده&zwnj;های بلندپروازانه&zwnj;تری را در بنا بگنجانند و استالین مستقیماً در مورد طرح نظر می&zwnj;داد. شورای ساخت برای پیشبرد طرح&nbsp; دو معمار سنت&zwnj;گرا، اشچو [۱۵] و گِلفریش [۱۶]، را به عنوان همکار به یافان تحمیل کردند؛ اما در واقع مشارکتی در کار نبود. آنها تغییراتی را اعمال و یافان را مجبور &zwnj;کردند یا طرح را بپذیرد یا نام&zwnj;اش به عنوان معمار اصلی پروژه حذف شود. با دخل و تصرف در طرح اولیه، حدود صد متر به ارتفاع بنا افزوده شد و به بیش از سیصد متر رسید؛ استالین دستور داد بنا به یادمانی برای لنین تبدیل شود؛ پس مجسمهٔ پرولتاریای آزاد از روی بنا برداشته و مجسمهٔ لنین جایگزین&zwnj;اش شد؛ پیکره&zwnj;ای به ارتفاع نزدیک به صد متر، با بازویی به طول سی متر و انگشت اشاره&zwnj;&zwnj;ای به درازای چهار متر که از فاصلهٔ ده کیلومتری شهر دیده می&zwnj;شد؛ با این کار مجموع ارتفاع بنا به بیش از چهارصد متر می&zwnj;رسید و با پیشی گرفتن از رقیب آمریکایی&zwnj;اش، امپایر استیت [۱۷]، به بلندترین بنای جهان تبدیل می&zwnj;شد.</p>
<p style="text-align: justify;"><img src="https://raw.githubusercontent.com/asmaneh/asmaneh.github.io/master/assets/img/posts/F4BPt-4.jpg" alt="" width="600" height="465" /><br /><span style="color: #7e8c8d;"><strong>تصویر ۴. طرح نهایی یافان، اشجو و گلفریش برای کاخ شوروی، ساختمان و مجسمهٔ لنین با مجموع حدود چهارصد متر ارتفاع</strong></span></p>
<p style="text-align: justify;"><br />کاخ شوروی به رغم سیمای تاریخی&zwnj;اش قرار بود از نظر فن&zwnj;آوری از پیشرفته&zwnj;ترین بناهای جهان باشد؛ تالارهایی با گنجایش هزار و پانصد تا پنج هزار نفره، مجهزترین سیستم&zwnj;های تصفیه هوا و بالابرهای متعدد برای آن در نظر گرفته شده بود و دارای سکوی نمایش و سخنرانی بود که در موقع لزوم می&zwnj;توانست به استخری تبدیل شود. ساختمانْ مرکز شهر مسکو را هم تحت تاثیر قرار می&zwnj;داد، راه&zwnj;های جدیدی از آن منشعب می&zwnj;شد و محوطهٔ اطراف&zwnj;اش باید گشوده می&zwnj;شد؛ بدین ترتیب در سطح وسیعی از اطراف کاخ همه چیز غیر از چند بنای یادمانی باید تخریب می&zwnj;شد.</p>
<p style="text-align: justify;"><img src="https://raw.githubusercontent.com/asmaneh/asmaneh.github.io/master/assets/img/posts/F4BPt-5.jpg" alt="" width="600" height="392" /><br /><span style="color: #7e8c8d;"><strong>تصویر ۵. استخر بزرگ مسکو ساخته شده در محل فونداسیون کاخ شوروی</strong></span></p>
<p style="text-align: justify;"><br />همهٔ تصمیمات بدون درنظرگرفتن ملاحظات فنی و عقلانی و صرفاً بر اساس میل به ساخت اسطورهٔ شوروی صورت گرفت؛ پس سرنوشت پروژه از پیش هم معلوم بود: غیرقابل اجرا. ساخت بنا از سال ۱۹۳۷ آغاز شد و سازه&zwnj;ای غول آسای برپا کردند اما با شروع جنگ دوم جهانی کار متوقف شد و طی جنگ کل سازهٔ فولادی صرف ساخت تسلیحات نظامی شد. پس از پایان جنگ، دیگر تمایلی برای ساخت بنا وجود نداشت؛ در زمان نیکیتا خروشچوف استخر مسکو،&zwnj; که در زمان خود وسیع&zwnj;ترین در جهان بود، در محل فونداسیون بنا ساخته شد. پس از فروپاشی اتحاد جماهیر شوروی و در دههٔ پایانی قرن بیستم کلیسای مسیح نجات&zwnj;دهنده در همان&zwnj;جا بازسازی شد.<br /><br /><br /><br /><strong>پی&zwnj;نوشت</strong></p>
<p>[۱]&nbsp; پیش از آن برای نزدیک به دو سده پایتخت تزارها در سن&zwnj;پترزبورگ بود.</p>
<p dir="ltr">[2] Okhtony Ryad</p>
<p>[۳] احتمالا به تقلید از ساختمان اتحادیۀ ملل در ژنو و برج تریبون در شیکاگو که در مجاورت آب قرار گرفته&zwnj;اند</p>
<p dir="ltr">[4] Cathedral of Christ the Saviour<br />[5] Erich Mendelsohn (1887-1953)<br />[6] Hans Poelzig (1869 - 1936)<br />[7] Auguste Perret (1874 - 1954)<br />[8] Boris Iofan (1891- 1976)<br />[9] Ivan Zholtovsky (1867-1959)<br />[10] Hector Hamilton <br />[11] Constructivism</p>
<p>[۱۲] رژیم تلاش می&zwnj;کرد با سازماندهی تجمعات و تظاهرات در محل بنای تخریب&zwnj;شده این احساس خلا&zwnj;ء را کم کند.&nbsp;</p>
<p dir="ltr">[13] Pergamon<br />[14] Fortuna Primigenia<br />[15] Vladimir Alekseyevich Shchuko (1878- 1939)<br />[16] Vladimir Georgiyevich Helfreich (Gelfreikh) (1885-1967)<br />[17] Empire State</p>
<p><strong>منابع</strong></p>
<p dir="ltr">Sona Stephan Hoisington, &ldquo;Ever Higher": The Evolution of the Project for the Palace of Soviets, Slavic Review, Spring, 2003, Vol. 62, No. 1.<br />Jean-Louis Cohen, The Future of Architecture Since 1889: A Worldwide History, Phaidon,&nbsp; pp 171- 173.<br />https://www.rbth.com/history/332355-palace-of-soviets-ussr</p>
<p>&nbsp;</p>