--- 
title: "سخنی در باب کتاب «گلچین زیبایی‌شناسیِ» انتشارات بلک‌وِل" 
authors: koushei 
types: blog 
featured: false
slug: qeVd 
--- 
<div>
<div>
<p>انتشارات بلک&zwnj;وِل در ماه مه ۲۰۲۰، ویراست تازه&zwnj;ای از &laquo;گلچین زیبایی&zwnj;شناسی&raquo; را به بازار نشر عرضه خواهد کرد. فهرست مطالب آن در پیوند زیر این یادداشت آمده است و مشخصات کتاب&zwnj;شناسیِ آن نیز چنین است:</p>
<p dir="ltr">Cahn, Steven M., Sandra Shapshay, and Stephanie Ross. Aesthetics: a comprehensive anthology. Hoboken: Wiley, 2020.</p>
<p>این گلچین، در سه بخش کلی (منابع تاریخی، نظریه&zwnj;های مدرن، زیبایی&zwnj;شناسی و فلسفۀ هنر معاصر) تنظیم شده است و۶۴ متن مهم این حوزه را در اختیار خواننده می&zwnj;گذارد. از نکات جالب در این کتاب (که در ویراست نخست آن نیز وجود داشته)، این است که مقالۀ &laquo;نظام مدرنِ هنرهای زیبا&raquo; اثر پاول آرتور کریستِلِر نخستین مقاله در این مجموعه و آغازگر بخش تاریخی است. این در حالی است که روال معمول در این دست کتاب&zwnj;ها، آغاز مطالب با نوشته&zwnj;هایی از افلاطون است (در این ویراست تازه، مطالب افلاطون فصل&zwnj;های سه تا پنج را به خود اختصاص داده است). برای درک چرایی خروج ویراستاران مجموعه حاضر از روال معمول گلجین&zwnj;های تاریخی، لازم است اشاره&zwnj;ای به محتوای مقالۀ کریستلر داشته باشیم (در ادامۀ همین نوشته نظریۀ کریستلر گزارش می&zwnj;شود). از دیگر نکات جالب در چینش متن&zwnj;ها در این مجموعه، جای دادن نوشته&zwnj;های ارل سوم شافتسبری، هاچیسون، هیوم، برک، لسینگ و حتی کانت در بخش نخست (منابع تاریخی) است. در واقع از نظر ویراستاران این مجموعه، نظریه&zwnj;های مدرن در زیبایی&zwnj;شناسی با شیلر آغاز می&zwnj;شود و حتی کانت صرفاً زمینه&zwnj;های شکل&zwnj;گیری مباحث بعدی را فراهم آورده است (که به نظر سخن درستی است).</p>
<p>مقالۀ تأثیرگذار کریستلر که در بالا به آن اشاره شد، این ایده را مطرح می&zwnj;کند که آنچه به عنوان هنر در جهان پساروشنگری مطرح می&zwnj;شود، نمی&zwnj;توان در دوره&zwnj;های پیش از آن، از جمله در یونان باستان جستجو کرد. به بیان دیگر، مفهوم هنر برساختۀ قرن هجدهم است و در نتیجه عصر باستان فاقد مفهومی مشابه است. کریستلر تحولات ایدۀ هنر را در نسبت با کنار هم دیدنِ پنج هنر اصلیِ نقاشی، مجسمه&zwnj;سازی، معماری، موسیقی و شعر در قرن هجدهم می&zwnj;داند. همنشینیِ این هنرها نظامِ &laquo;هنرهای زیبا&raquo; را صورت&zwnj;بندی می&zwnj;کند. از آنجا که مفهوم &laquo;هنرهای زیبا&raquo;، پایه&zwnj;ای برای شکل&zwnj;گیری زیبایی&zwnj;شناسی بوده است و جهان باستان فاقد چنین مفهومی است و از سوی دیگر مفهوم &laquo;زیبایی&raquo; نیز به معنای جدید آن در جهان باستان وجود نداشته، لذا در عهد باستان با هیچ فهم نظام&zwnj;مندی از زیبایی&zwnj;شناسی مواجه نیستیم. از نظر کریستلر با اینکه متفکران عهد باستان با آثار فاخر هنری مواجه بوده&zwnj;اند و نگاهی ستایش&zwnj;آمیز به این آثار داشته&zwnj;اند، اما نه می&zwnj;توانسته&zwnj;اند و نه تمایلی داشته&zwnj;اند که کیفیت&zwnj;های زیبایی&zwnj;شناسانه این آثار هنری را از محتوا و کارکردهای دینی، فکری، اخلاقی و کاربردیِ آنها مجزا کنند. این متفکران، کیفیت&zwnj;های زیبایی&zwnj;شناختیِ این آثار را به مثابه معیاری برای کنار هم نشاندن هنرهای زیبا در نظر نگرفتند و این کیفیت&zwnj;ها در نظر آنها موضوعی برای تفسیری فلسفی نبوده است (Kristeller, 1951 &amp; 1952).</p>
<p>دیدگاه کریستلر از زمان انتشار تا امروز از قبول عامی برخوردار بوده است. (Konstan, 2014: 3-4؛ Destrée, 2015: 2) ویراستاران گلچین بلک&zwnj;وِل نیز با جای دادنِ این مقاله در آغاز بخش تاریخی، به این مرزبندیِ میان پیشاتاریخِ زیبایی&zwnj;شناسی با تاریخ زیبایی&zwnj;شناسی توجه می&zwnj;دهند. با این همه نباید از یاد برد که دیدگاه کریستلر منتقدانی جدی نیز دارد. (Porter, 2009؛ Halliwell, 2009) هالیول می&zwnj;کوشد نشان دهد چگونه میمسیس حلقۀ پیوند هنرها در جهان باستان بوده است و پیوند میان وضع هنر در سدۀ هجدهم با دوران پیش از آن را نیز ممکن می&zwnj;سازد. (Halliwell, 2009: 7-8) نظرات این منتقدان زمینه&zwnj;های ممکن در طرح بحث مشابه در سنت اسلامی را نیز پیشِ روی ما می&zwnj;گشاید.</p>
<p>هرچند وضعیتِ ما در ایران بسیار پیچیده&zwnj;تر است، اما چاره&zwnj;ای جز پیگیریِ این مباحث نداریم. ما از یک سو، مفهومی به نام &laquo;هنر&raquo; و دانشی به نام &laquo;زیبایی&zwnj;شناسی&raquo; را از اروپا وارد کرده&zwnj;ایم و متأسفانه مانند بسیاری دیگر از وارداتمان به درستی معلوممان نیست که این مفاهیم به چه معنا هستند و این رشته چه اقتضائات و روش&zwnj;شناسی&zwnj;هایی دارد. از سوی دیگر، آن را با تراث تمدنیِ خودمان مخلوط کرده&zwnj;ایم بی&zwnj;آنکه تاریخ اندیشه و تمدنِ خودمان در حوزه&zwnj;های مرتبط به درستی تبیین شده باشد. در این میان، رشته&zwnj;ای غرب&zwnj;ساخته به نام &laquo;هنر اسلامی&raquo; نیز وجود دارد که همۀ مسایل را پیچیده&zwnj;تر کرده است. به این همه وضعیت خود &laquo;هنر&raquo; هم افزوده می&zwnj;شود که از تبیین نظری گریزان است و هر روز صورتی تازه می&zwnj;نماید. در این وضعیت بسیار پیچیده، باید بکوشیم ابعاد نظریِ بحث را به درستی سامان دهیم و از مواجه شدن با مشکلات طفره نرویم و از کنار مسایل سرسری نگذریم، وگرنه نتیجه کارمان جز افزودن بر آشفتگی&zwnj;های بسیارِ موجود، حاصل چندانی نخواهد داشت.</p>
<p>ترجمۀ &laquo;گلچین بلک&zwnj;وِل&raquo; به زبان فارسی، می&zwnj;تواند نمونه&zwnj;ای خوب از گلچین&zwnj;های زیبایی&zwnj;شناسی و فلسفه هنر را در اختیار جامعه علمی کشور بگذارد. این دست گزیده&zwnj;ها به پژوهشگر امکان می&zwnj;دهد تصویری کلی از دانش زیبایی&zwnj;شناسی به دست آورد. حتی چاپ&zwnj;های قدیمیِ گلچین&zwnj;ها از این جهت که مشخص می&zwnj;کند در دهه&zwnj;های گذشته، تمرکز اصلی در حوزه زیبایی&zwnj;شناسی بر چه موضوعاتی بوده، جذابیت دارند. گلچین&zwnj;های موضوعی، نیز درآمدی بر حوزه&zwnj;های تخصصی&zwnj;تر در دانش زیبایی&zwnj;شناسی به دست می&zwnj;دهند (نمونه&zwnj;ای از این دست آثار گلجین&zwnj;های زیبایی&zwnj;شناسی فمینیستی است. برای فهرستی از گلچین&zwnj;های تاریخی و موضوعی بنگرید به Townsend, 2006: 341-342).</p>
<p>&nbsp;<br /><strong>کتاب&zwnj;نامه:</strong></p>
<p dir="ltr">Destrée, Pierre, and Penelope Murray. 2015. &lsquo;Introduction&rsquo; in A companion to ancient aesthetics. Edited by: Pierre Destrée and Penelope Murray. Malden, Mass. [etc.]: Wiley Blackwell.</p>
<p dir="ltr">Halliwell, Stephen. 2009. The Aesthetics of Mimesis: Ancient Texts and Modern Problems. Princeton: Princeton University Press.</p>
<p dir="ltr">Konstan, David. 2014. Beauty: The Fortunes of an Ancient Greek Idea, New York: Oxford University Press.</p>
<p dir="ltr">Kristeller, Paul Oskar. 1951. &ldquo;The Modern System of the Arts: A Study in the History of Aesthetics Part I.&rdquo; In Journal of the History of Ideas 12: 496&ndash;527.</p>
<p dir="ltr">Kristeller, Paul Oskar. 1952. &ldquo;The Modern System of the Arts: A Study in the History of Aesthetics Part II.&rdquo; In Journal of the History of Ideas 13: 17&ndash;46.</p>
<p dir="ltr">Porter, James I. 2009. "Is Art Modern? Kristeller&rsquo;s &rsquo;Modern System of the Arts&rsquo; Reconsidered." British Journal ef Aesthetics 49: 1-24.</p>
<p dir="ltr">Townsend, Dabney. 2006. Historical dictionary of aesthetics. Lanham, Md: Scarecrow Press.</p>
</div>
</div>
<div>۱. اطلاعات بیشتر دربارۀ کتاب:</div>
<div>
<p dir="ltr"><a href="https://www.wiley.com/en-us/Aesthetics%3A+A+Comprehensive+Anthology%2C+2nd+Edition-p-9781118948323" target="_blank" rel="noopener">https://www.wiley.com/en-us/Aesthetics%3A+A+Comprehensive+Anthology%2C+2nd+Edition-p-9781118948323</a></p>
<p>&nbsp;</p>
</div>