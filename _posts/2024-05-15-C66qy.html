--- 
title: " تاریخ هنر: مفاهیم اصلی | پاره‌ای دیگر از کتاب‌نگاشت توضیحی نظریه‌های تاریخ معماری و هنر" 
authors: mqayoomi 
types: blog 
tags: تاریخ هنر,تاریخ معماری,نظریه تاریخ هنر,نظریه تاریخ معماری,کتاب‌نگاشت,کتاب‌نگاشت توضیحی,مهرداد قیومی,مهرداد قیومی بیدهندی,آسمانه,مطالعات معماری ایران 
featured: true
featureImg: "/assets/img/posts/C66qy.PNG" 
slug: C66qy 
gallery: 
- image_path: "/assets/img/posts/C66qy.PNG" 
  title: " تاریخ هنر: مفاهیم اصلی | پاره‌ای دیگر از کتاب‌نگاشت توضیحی نظریه‌های تاریخ معماری و هنر" 
 
excerpt: "در این کتاب، بیش از دویست مفهوم اصلی تاریخ و مباحث نظری هنر و فرهنگ تجسمی به‌صورتی روشمند و سامانمند و بحث‌انگیز گرد آمده است. در نوشته‌های تاریخ هنر، مفاهیم و اصطلاحات بسیاری به کار می‌رود. برخی از این مفاهیمْ خاصِ رشته‌ی تاریخ هنر نیست و دانستن آنها در زمره‌ی دانش عمومی دانشجویان و محققان این رشته است؛ مانند توضیح ، تحلیل، تفسیر." 
--- 
<p><strong>۱۳. تاریخ هنر: مفاهیم اصلی&nbsp;</strong></p>
<p>(پاره&zwnj;ای دیگر از کتاب&zwnj;نگاشت توضیحی نظریه&zwnj;های تاریخ معماری و هنر)</p>
<p>&nbsp;</p>
<p>&zwnj;مشخصات کتاب</p>
<p dir="ltr" style="text-align: left;">Harris, Jonathan. (2006). Art History: The Key Concepts. London: Routledge, 346 pages.</p>
<p>هریس، جاناتان. تاریخ هنر: مفاهیم اصلی.</p>
<p>&nbsp;</p>
<p>&zwnj;بررسی کتاب</p>
<p>در این کتاب، بیش از دویست مفهوم اصلی تاریخ و مباحث نظری هنر و فرهنگ تجسمی به&zwnj;صورتی روشمند و سامانمند و بحث&zwnj;انگیز گرد آمده است. در نوشته&zwnj;های تاریخ هنر، مفاهیم و اصطلاحات بسیاری به کار می&zwnj;رود. برخی از این مفاهیمْ خاصِ رشته&zwnj;ی تاریخ هنر نیست و دانستن آنها در زمره&zwnj;ی دانش عمومی دانشجویان و محققان این رشته است؛ مانند توضیح ، تحلیل، تفسیر. برخی دیگر از مفاهیم مربوط به بحث&zwnj;های رایج در تاریخ هنر است؛ مانند معنا و تفکر مفهومی. نویسنده به هردو دسته مفهوم توجه داشته؛ اما از میان این مفاهیم ، مهم&zwnj;ترین آنها را برگزیده است. جاناتان هریس خود استاد تاریخ هنر است و معیار او در این گزینش، تشخیص خود او و نظر شماری از استادان تاریخ هنر بوده که با آنها مشورت کرده است. الگوی نویسنده در نوشتن این کتاب واژگان اصلی: لغت&zwnj;های مربوط به فرهنگ و جامعه نوشته&zwnj;ی ریموند ویلیامز بوده است.&nbsp;</p>
<p>مداخل کتاب طیف وسیعی از واژگان را شامل می&zwnj;شود؛ از جمله: دوره&zwnj;ها و سبک&zwnj;های هنری، همچون گوتیک، رنسانس، باروک، روکوکو، طبیعت&zwnj;گرایی، امپرسیونیسم، کوبیسم، هنر مفهومی؛ مفاهیم هنری و مرتبط با هنر، همچون هنر، هنر برای هنر، هنرمند، اثر هنری، متخصص هنری، انتزاع، پیچیدگی، خلاقیت، نبوغ، شاهکار، ذوق، اصالت، سبک، زیبایی&zwnj;شناسی، نقد، تفسیر، فرم، شمایل، بازنمایی، فیگوراتیو، نهاد، آکادمی، نگارخانه، حامی هنر؛ انواع هنرها، از جمله معماری، سینما، نقاشی، مجسمه، عکاسی؛ جریان&zwnj;های فکری و اجتماعی و سیاسی مؤثر در هنر، همچون کاپیتالیسم، کمونیسم، اومانیسم، عصر روشنگری، مارکسیسم، مدرنیسم، پست مدرنیسم، فمینیسم؛ رویکردهای تفسیر و نقد و فهم هنر، همچون نشانه&zwnj;شناسی، هرمنوتیک، سمبولیسم، تاریخ هنر جدید، تاریخ اجتماعی هنر؛ مفاهیم کلی مرتبط با تاریخ هنر، همچون تاریخ، فرهنگ، تمدن، معاصر، سنتی، اجتماعی. در هر مدخل واژه(&zwnj;های) مرتبط نیز مشخص شده است.&nbsp;</p>
<p>نویسنده، به مقتضای عنوان کتاب، به مفاهیم و واژگان جزئی نپرداخته است و مدخل&zwnj;های منتخب در زمره&zwnj;ی مفاهیم مهم و اساسی عالم هنر&nbsp; است. ترتیب مدخل&zwnj;ها الفبایی است و مقالات ذیل مدخل&zwnj;ها ساختاری یکسان دارد. در ذیل هر مدخل، چند دسته اطلاعات آورده شده است؛ ۱) تعریف موجز و اصلی واژه؛ ۲) تبیین تاریخچه&zwnj;ی واژه، کاربردها، و معنای آن و تشریح برخی از پیچیدگی&zwnj;ها در کاربرد واژه؛&nbsp; ۳) بیان مثال&zwnj;هایی تاریخی یا معاصر از آثار هنری یا فرهنگ تجسمی که با آن مفهوم مرتبط است؛ ۴) معرفی چند منبع برای مطالعه&zwnj;ی بیشتر. در ذیل هر مدخل، به فراخور مفهوم مورد بحث، ریشه&zwnj;ی واژه و زمان پیدایی و سیر تاریخی آن، هنرمندان مهم، تأثیر آن در جریان&zwnj;های دیگر و جایگاه آن مفهوم در تاریخ هنر&nbsp; ذکر شده است.&nbsp;</p>
<p>نویسنده در این کتاب به چند نکته عنایت داشته است: نخست، مفاهیم مطرح در این کتاب محدود به مفاهیم تاریخ هنر نیست و برخی از مفاهیم مرتبط با مباحث هنری را نیز در بر می&zwnj;گیرد؛ از جمله مفهوم&zwnj;هایی که اخیراً در رشته&zwnj;های وابسته به تاریخ هنر، از جمله فرهنگ بصری، مطرح شده است. دوم، در هر مدخل، معنای عام واژه و معنای اصطلاحی&zwnj;اش ذکر شده است. سوم، نویسنده در تنظیم مقالات ذیل هر مدخل کوشیده است ماهیت سیال و دگرگون&zwnj;شونده و پرمجادله&zwnj;ی تاریخ هنر و ارزش&zwnj;ها و اصول آن را نشان دهد و از این راه، خواننده را از ظرافت&zwnj;ها و اجزای زبان معاصر تاریخ هنر آگاه سازد و گفتگو در رشته&zwnj;ی تاریخ هنر و رشته&zwnj;های وابسته به آن را تسهیل کند و باعث پویایی زبان و واژگان آنها شود.&nbsp;</p>
<p>این کتاب مرجعی برای محققان و دانشجویان رشته&zwnj;های مرتبط با تاریخ هنر است؛ هم برای فهم مفاهیمی که در خواندن نوشته&zwnj;های مربوط به تاریخ هنر با آنها برمی&zwnj;خورند؛ و هم برای فهم مهم&zwnj;ترین مباحث و مجادلات در تاریخ هنر و نظام اصطلاحات و تطور معانی آنها در طی زمان.</p>
<p>&nbsp;فهرست کتاب&nbsp;</p>
<p dir="ltr">Acknowledgements&nbsp;</p>
<p dir="ltr">Introduction&nbsp;</p>
<p dir="ltr">Key Concepts&nbsp;</p>
<p dir="ltr">Name Index&nbsp;</p>
<p dir="ltr">List of Key Concepts</p>
<p>ترجمه&zwnj;ی فهرست کتاب</p>
<p>&nbsp;</p>
<p>فهرست مفاهیم اصلی</p>
<p>قدردانی</p>
<p>مقدمه</p>
<p>مفاهیم اصلی</p>
<p>نمایه&zwnj;ی نام&zwnj;ها</p>
<p>&nbsp;</p>
<p>&nbsp;</p>
<p>&nbsp;</p>
<p>مشخصات منبع</p>
<p>مهرداد قیومی بیدهندی و دیگران، کتاب&zwnj;نگاشت توضیحی نظریه&zwnj;های تاریخ معماری و هنر، تهران: دانشگاه شهید بهشتی، ۱۳۹۴، فصل۳.</p>
<p>&nbsp;</p>
<p>برای مشاهده&zwnj;ی مشخصات کتاب تاریخ هنر: مفاهیم اصلی به پیوند زیر مراجعه کنید:</p>
<p dir="ltr" style="text-align: left;"><a href="https://www.google.co.uk/books/edition/Art_History_The_Key_Concepts/iN9_AgAAQBAJ?hl=en&amp;gbpv=0" target="_blank" rel="noopener">https://www.google.co.uk/books/edition/Art_History_The_Key_Concepts/iN9_AgAAQBAJ?hl=en&amp;gbpv=0</a></p>