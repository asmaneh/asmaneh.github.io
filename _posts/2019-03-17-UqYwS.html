--- 
title: "در خدمت و خیانت معماران" 
authors: tabatabaei 
types: blog 
featured: false
slug: UqYwS 
--- 
<p>ساختمان&zwnj;ها به عنوانِ محصولِ کار معماران مانند محصول کارِ هنرمندان دیگر پس از تولید از خواست&zwnj;ها و انگیزه&zwnj;های اولیۀ سازنده فاصله می&zwnj;گیرند و مستقلاً به حیات خود ادامه می&zwnj;دهند. آن&zwnj;ها با اثری که بر سیاق اجتماعی و فرهنگی خود دارند معنا می&zwnj;یابند و ممکن است در طی سالیان بسیار به شکل&zwnj;های متفاوتی عمل کنند. البته دربارۀ معماری مسئله به همین فاصله و غیابِ مولف از اثر محدود نمی&zwnj;شود و به واسطۀ زندگیِ ساکنان و بهره&zwnj;برداران در بنا و کارکرد زندۀ آن همواره معانی تازه و تفسیرهای متنوعی پدید می&zwnj;آید که گاهی فاصلۀ زیادی از خواست طراح دارد و گاهی متضاد با نیتِ اولیۀ اوست. علاوه بر نمونه&zwnj;های بسیار خارجی برای این موضوع مثل بسیاری از کارهای ایده&zwnj;محورِ آیزنمن یا چومی نمونه&zwnj;های چنین اتفاقی را در معماری امروز ایران هم می&zwnj;توان یافت. بناهایی که با ایده یا ادعایی در خصوص معنای خود شکل می&zwnj;گیرند و توجیه می&zwnj;شوند اما در عمل به ترتیبی دیگر کار می&zwnj;کنند و معنا می&zwnj;شوند. ایدۀ این طرح&zwnj;ها در نشست&zwnj;ها و گفتمان ( ! ) های معمارانه باقی می&zwnj;ماند و وقتی سال&zwnj;ها بعد در زمینه و زمانۀ واقعی عمل می&zwnj;کنند اثری بسیار متفاوت می&zwnj;یابد.</p>
<p>حدود دو سالِ پیش فیلم یکی از همین نشست&zwnj;ها را در اینترنت دیدم. گفت&zwnj;وگویی با عنوانِ &laquo; دیسیپلین، آموزش، تئوری و گفتمان &raquo; که آنقدر حرف&zwnj;های عجیب زیادی در آن شنیدم که&nbsp; از همان وقت دوست داشتم چیزی درباره&zwnj;اش بنویسم. اما مانند نام&zwnj; جلسه صحبت&zwnj;ها آنقدر کلی بود که نمی&zwnj;شد گوشه&zwnj;ای از آن را گرفت و درباره&zwnj;اش بحث و استدلالی روشن را سامان داد. به نظر بنا بود این جلسه تکلیفِ معماری در همۀ حوزه&zwnj;&zwnj;ها را روشن کند و برود به کارهای مهم&zwnj;تر برسد! البته من هم در آن زمان چارچوب مفهومی مناسبی برای نقدِ این سخنان نداشتم و فقط تا آن&zwnj;جا که خوانده&zwnj;بودم و می&zwnj;دانستم نه پدیدارشناسی آن چیزی بود که آقای پویان روحی نقدش می&zwnj;کرد، نه منظور فوکو از قدرت و نسبتش با معماری آن مترسکی بود که مهندس دانشمیر نشان می&zwnj;داد و نه جایگاه کارفرما و حضورش در پروژه آنقدر بی معنا و مزاحم فرم&zwnj;پردازی مجسمه&zwnj;سازانه&zwnj;ای بود که مهندس تغابنی به آن علاقه&zwnj;مند بود. اما این&zwnj;ها نظر شخصی من بود و در هیچ یک چندان تسلطی نداشتم که بتوانم&nbsp; به درستی و روشنی سخن بگویم. هرچند بعید می&zwnj;دانم سخنرانان جلسه هم به جز تجربه&zwnj;های حرفه&zwnj;ای و شخصی خود و گاه فلسفه&zwnj;های شفاهی مبنای دیگری برای صحبت&zwnj;هایشان داشتند. چرا که این صحبت&zwnj;ها نتیجۀ هیچ مکتوبی نبود و هیچ وقت&nbsp; مکتوب&nbsp; نشد که بتوان بعدا به آن رجوع کرد و جایگاهش را در زمینۀ کلیِ علوم انسانی فهمید و استدلالش را سنجید. این موضوع را در ادامه دربارۀ صحبت یکی از سخنرانان شرح بیشتری می&zwnj;دهم اما در کل مبنای حرف&zwnj;ها شخص معمارِ قهرمان بود که به هر حال ساختمانی ساخته است و لابد نظرش درست است و گاهی اشاره به شرکت در جلسات آموزشی آقای بابک احمدی دربارۀ فلسفۀ هنر.</p>
<p>&nbsp;محور اصلیِ صحبت&zwnj;&zwnj;ها مشخص بود: دیسیپلینِ معماری، با معنای خاص و انحصاری&zwnj;ای که مد نظر سخنرانان بود، خودبنیاد و مستقل است و کاربر و کارفرما تنها نیروهایی مزاحم در دستیابی به ایده&zwnj;های روشنفکرانه و پیشروی معمار هستند. از توصیف خام و عصبانی&zwnj;ای که پویان روحی دربارۀ پدیدارشناسی داشت و در کنار عکس آلبرتو پرز گومز تصویری از بناهای نئوکلاسیک نشان داد و گفت &laquo; پدیدارشناس&zwnj;ها این را می&zwnj;خواهند، این همان است که کارفرما و جامعه می&zwnj;خواهد، این&zwnj;ها دشمنِ ما هستند&raquo;! تا صحبت دو معمارِ حاضر در جلسه که معطوف به مزاحمت&zwnj;های کارفرما و نیروهای بیرونی در دستیابی به ایده&zwnj;های پیشرو و مترقی معمار بود. من با نفسِ برگزاری این جلسات موافقم و به نظرم همین که حوزۀ سخن معماری را گسترش می&zwnj;دهد ارزشمند است و می&zwnj;تواند به نفع اندیشۀ معماری در سرزمین ما و زبان فارسی باشد. اما هر کاری آدابی دارد و این جلسه از آداب سخن در حوزۀ علوم انسانی فاصله&zwnj;ای آشکار داشت و تنها اصطلاحاتی سردستی را از آن وام گرفته بود. کمک به گردانندگان این جلسه و ادامه دادن راه آن&zwnj;ها به وسیلۀ نقد و بررسی سخنانشان ممکن است و با احترامی که برای همگی قائلم امیدوارم سخنم کمک کوچکی به آن&zwnj;ها باشد. حتی اگر سخنرانان دیگر به آن حرف&zwnj;ها اعتقادی نداشته باشند این سخن در جامعه و فضای فکری معماری ما پراکنده است و در حوزۀ سخن وظیفۀ آیندگان همیشه پالایش و نقد حرف است و اشخاص در اینجا موضوعیتی ندارند. اما موضوع اصلی&zwnj;ای که می&zwnj;خواهم به آن بپردازم تمام جلسه نیست و فقط صحبت&zwnj;های یکی از سخنرانان یعنی مهندس رضا دانشمیر دربارۀ ایدۀ مسجد ولیعصر است که به بحثی که نوشته را با آن شروع کردم مربوط است.</p>
<p>در آن زمان به&zwnj;تازگی بتن&zwnj;ریزی مسجد ولیعصر پایان یافته بود و چون مجسمه&zwnj;ای زیبا از زمین کنار تئاتر شهر روییده بود و موضوعی داغ در معماری روز قلمداد می&zwnj;شد. با وجود تجربه&zwnj;های مشابه پیشین باز هم مسجدی که شبیه مسجد نیست معماران را به فکر فرو برده بود که این چیست دیگر و آیا ممکن است ما کاملاً از سنت معماری ببریم و چیزی مطلقاً تازه بسازیم؟ شخصاً از طرح این مسجد به خصوص بعضی از فضاهای داخلی آن بدم نمی&zwnj;آید و با وجود نماهای بیرونی بعضاً ترسناک در مقیاس انسانی ( مخصوصا ورودی تاریک و درِ عجیبی که گویا موجودی وحشی به آن حمله کرده و فلزش را شکافته&zwnj;است) به نظرم بیشترِ فضاهای داخلی و پلکان&zwnj;ها با نحوۀ ورود نور به فضاهای معنوی تناسبی دارد و می&zwnj;تواند خوب کار کند. اما موضوع بحثِ فعلی&zwnj;ام نقد بنا نیست و سخنانی است که معمار دربارۀ ایدۀ طرح و توجیه آن گفت و نتیجه&zwnj;ای است که بعدا به بار آمد. انتظار داشتم مهندس دانشمیر در توضیح این کار بگوید که این اثر به تمامی از معانی گذشته نبریده و این که سنتِ معماری را در فرم&zwnj;های سنتی خلاصه کنیم تقلیل دادنِ آن به امری مکان&zwnj;مند و زمان&zwnj;مند است. اما توضیح ایشان این نبود. او معتقد بود این طرح به واسطۀ فرم تازه&zwnj;ای که برای مسجد ارائه می&zwnj;دهد با گفتمان مسلطی که مسجد بودن را در گنبد و منار می&zwnj;بیند مقابله می&zwnj;کند و یک مبارزه شجاعانه است. به سادگی استدلال همین بود: چون تازه است خوب و شجاعانه است. اما این گفتمان مسلط بر مبنای چه مطالعه&zwnj;ای و چه تحلیل گفتمانی&zwnj;ای و چه پژوهشی شناخته شده بود؟ هیچ. تنها حسِ شخصیِ مهندس دانشمیر و شرکت کنندگان در جلسه بود که با نام فوکو آراسته شده بود و هیچ پایه&zwnj;ای نداشت جز همدلی دوستان دربارۀ آن. از نمایی کمی دورتر اگر می&zwnj;نگریستیم نه تمام مسجد&zwnj;های سنتی و مدرن ایران در شرق و غرب و شمال و جنوب کشور گنبد و منار دارند و از فرم&zwnj;های یکسانی پیروی می&zwnj;کنند و نه چندان رواست که برای پروژه&zwnj;ای عظیم که با شهرداردی تهران و در زمانِ ساختِ پروژه&zwnj;های بزرگ عمرانی آقای قالیباف کار می&zwnj;کند چنین ادعاهای کلانِ انتقادی&zwnj;ای داشت. اما حتی اگر این ادعای بی&zwnj;مبنا را بپذیریم امروز با فاصلۀ کمی از آن زمان می&zwnj;توانیم نحوۀ اثرِ آن در مقابل همان گفتمانِ مسلط را مشاهده کنیم. در نتیجۀ آن ایدۀ مبارز، امروز دسته&zwnj;ای از رادیکال&zwnj;ترین سنت&zwnj;گرایانِ معماری فریاد وا&zwnj; اسلاما سرداده&zwnj;&zwnj;اند که این مسجد ادعا می&zwnj;کند در حال&nbsp; مبارزه با مسجد&zwnj;های پیشین و فرم&zwnj;های مقدس آن است. به عبارت دیگر این بنا نه تنها که باعث تغییری در گفتمان مسلط فرضی نشده است که از یک طرف با جنگ زرگری و دشمن&zwnj;تراشی بیهوده عملاً به تقویت همان چیزی که ادعای مبارزه با آن را داشته انجامیده&zwnj;است و از طرف دیگر در دل آن به عنوانِ پروژه&zwnj;ای پیشرو هضم شده، از منافع بسیارش برخوردار شده و به تقویت آن کمک کرده است. ایجاد چنین شکاف&zwnj;هایی در سنت ساخت و ساز، معمار قهرمان&zwnj;هایی پدید می&zwnj;آورد که ادعای مبارزه با گفتمان مسلط را دارند اما همزمان به بازتولید رادیکال&zwnj;ترین شکل&zwnj;های تفسیر سنت&zwnj;گرایانه می&zwnj;انجامند. این&zwnj;جاست که به نظرم منظور مانفردو تافوری منتقد مارکسیست معماری را می&zwnj;توان بهتر دریافت که به وجود هیچ ایدئولوژی&zwnj;ای در طراحی معماری معتقد نیست و در نظرش معماری فاقد هدف انقلابی است و نمی&zwnj;تواند چنین ادعایی کند. چرا که در عمل همواره در سیستم بزرگتری چون اقتصاد و جامعه عمل می&zwnj;کند و به جای ادعاهای کلان آزادی&zwnj;خواهانه باید پاسخگوی نسبتش با سرمایه&zwnj;داران، نیروی کار و ابزارهای تولید باشد. معماری همیشه در نقش سامان&zwnj;دهندۀ چرخه&zwnj;های اجتماعی است و نه رهبر مبارزه با امری موهوم و خودساخته. اگر وظیفه&zwnj;ای انتقادی برای خود قائل است باید آن را در سازوکارهای تولید و مناسبات سیاسی&zwnj;اش ببیند و در مقابل افکار عمومی و جامعه پاسخگو باشد و نه ارائۀ کاریکاتوری در ایدۀ طراحی. نقدی که رم کولهاس هم تحت تاثیر تافوری بعدها بر آثار آیزنمن و بسیاری مدعیان دیگر معماری انتقادی داشت. کسانی که از یک طرف ادعای انتقاد بر ساختارهای کلان جامعه دارند و از طرف دیگر در همکاری با بزرگ&zwnj;ترین لابی&zwnj;های سرمایه&zwnj;داری پروژه&zwnj;هایی را در اقصی نقاط دنیا به وجود می&zwnj;آورند. انتقادیِ سانتیمانتالی که با آن می&zwnj;توان هم این را داشت و هم آن.</p>