--- 
title: "انجمن جهانی ناقدان معماری" 
authors: danaeifar 
types: blog 
tags: نقد,نقد معماری,ناقد معماری,منتقد معماری,تاریخ معماری,آسمانه,مطالعات معماری ایران,مطهره دانایی‌فر 
featured: false
featureImg: "/assets/img/posts/aSCPZ.jpg" 
slug: aSCPZ 
gallery: 
- image_path: "/assets/img/posts/aSCPZ.jpg" 
  title: "انجمن جهانی ناقدان معماری" 
- image_path: "/assets/img/posts/aSCPZ-1.jpg" 
  title: "نخستین جلسۀ انجمن جهانی ناقدان معماری. بارسلون، ۱۹۷۸." 
 
excerpt: "در وبگاه انجمن جهانی ناقدان معماری (سی‌آی‌سی‌اِی) آمده این انجمن محل گردهم‌آیی ناقدان و نظریه‌پردازان و مورخان معماری سراسر جهان است و اعضای این انجمن معتقدند که گفت‌وگوهای عمومی و همگانی دربارۀ نقد و نظریۀ معماری جزء جداناشدنی فرایند معماری است." 
--- 
<div>
<div>
<p style="text-align: justify;">به نام خدا</p>
<br />
<p style="text-align: justify;">در وبگاه انجمن جهانی ناقدان معماری (سی&zwnj;آی&zwnj;سی&zwnj;اِی) آمده این انجمن محل گردهم&zwnj;آیی ناقدان و نظریه&zwnj;پردازان و مورخان معماری سراسر جهان است و اعضای این انجمن معتقدند که گفت&zwnj;وگوهای عمومی و همگانی دربارۀ نقد و نظریۀ معماری جزء جداناشدنی فرایند معماری است. هستۀ اصلی این انجمن در سیزدهمین کنگرۀ مجمع جهانی معماران&nbsp;(یو&zwnj;آی&zwnj;اِی) در سال ۱۹۷۸ در بارسلون شکل گرفت و یک سال بعد در مکزیکوسیتی نخستین جلسۀ اختصاصی این انجمن برگزار شد و برونو زِوی برای ریاست انجمن برگزیده شد. در آن زمان دو دغدغۀ اصلی اعضای انجمن را گرد هم آورد: نبود نقد معماری، به&zwnj;ویژه در مقایسه با دیگر هنرها مثل نقد فیلم و تئاتر و مجسمه&zwnj;سازی و نقاشی، در مجلات جهانی؛ دیگری مشارکت نکردن ناقدان در عمل و پیشۀ معماری (مثل مشارکت در مراحل طراحی پروژه&zwnj;ها یا بازسازی و حفاظت از بناهای تاریخی یا طراحی شهری)</p>
<br />
<p style="text-align: justify;">در بیانیۀ تأسیس انجمن آمده است:</p>
<br />
<p style="text-align: justify;">۱. ما بر این باوریم که همکاری و گفت&zwnj;وگوی بین اهل حرفۀ معماری و ناقدان معماری باید براساس مبنایی دائمی در چارچوب مجمع جهانی معماران (یو&zwnj;آی&zwnj;اِی) سازمان&zwnj;دهی شود.</p>
<br />
<p style="text-align: justify;">۲. ما بر این باوریم که باید نقادی و ارزیابی در مقام بخشی از روند معماری، از مرحلۀ برنامه&zwnj;ریزی تا جزئیات نهایی طراحی، به رسمیت شناخته شود. دیگر نباید نقد معماری را چون محکمه&zwnj;ای قلمداد کرد که ناقد قاضی و معمار مورد انتقاد و اغلب سرزنش است. نقد معماری نقشی گسترده&zwnj;تر و مهم&zwnj;تر از این دارد.</p>
<br />
<p style="text-align: justify;">۳. ما می&zwnj;خواهیم تأکید کنیم ملاحظات اقتصادی، فنی و اجتماعی-فرهنگی نمی&zwnj;تواند به&zwnj;تنهایی معماری&zwnj;ای ایجاد کند که دارای&zwnj; همۀ ارزش&zwnj;های حیاتی جامعه باشد. کیفیت بهتر زندگی، قدرت خلاقه، بیان خیال فردی و جمعی هم مورد نیاز است.</p>
<br />
<p style="text-align: justify;">امیدواریم که نقش ناقد معماری فقط شناخت و گزینش نباشد، بلکه چنین ابتکاری را در مواجهه با محدودیت&zwnj;های بروکراتیک و نواهی دانشگاهی حمایت کند.۱</p>
<br />
<p style="text-align: justify;">&nbsp;رئیس کنونی انجمن جوزف ریکورت است و اعضای هئیت مدیره فرانسوا شلَن (از فرانسه)، امانوئل کوادر (از آلمان)، لوئیز نوئل گراس (از مکزیک)، سوها اوزکان (از ترکیه)، یاسمین شریف (از انگلستان)&zwnj;اند. این انجمن از مؤسسات دولتی و غیردولتی و نیز مطبوعات معماری دعوت به همکاری می&zwnj;کند. همچنین اعضای انجمن جایزه&zwnj;&zwnj;هایی را در قالب سه جایزۀ کتاب و مطبوعات و کاتالوگ نمایشگاه برای حمایت از نقد تدارک دیده&zwnj;اند و تا کنون کسانی چون آلن کالکوهون و کنت فرامپتون و از برندگان این جوایز بوده&zwnj;اند.</p>
<br />
<p style="text-align: justify;">نکتۀ قابل تأمل این است که با سابقۀ حدود چهل سالۀ این انجمن جهانی شمار اعضای آن تا امروز فقط حدود ۱۲۰ نفر است. این قلت شمار اعضا در مقایسه با انمن ناقدان هنر با حدود ۴۰۰۰ عضو مشخص&zwnj;تر می&zwnj;شود. البته شمار هر دوی این انجمن&zwnj;ها در نسبت با مجمع جهانی معماران با حدود ۰۰۰، ۳۰۰، ۱&nbsp;عضو تقریباً ناچیز می&zwnj;نماید. همچنین می&zwnj;توان این قیاس را در نسبت با محققان و متخصصان علوم نیز دنبال کرد. مثلاً قول زیر از زبان یکی از ناقدان کانادایی است که در مجموعه مقالات نقد معماری آغاخان آمده است:</p>
<br />
<p style="text-align: justify;">همۀ ما که در کانادا از راه نوشتن دربارۀ بناها گذران زندگی می&zwnj;کنیم با هم در یک تاکسی جا می&zwnj;شویم و انجمن جهانی ناقدان معماری تنها ۱۲۰ عضو دارد. تردیدی ندارم که زیرگونه&zwnj;هایی نادر از قارچ&zwnj;های هیمالیایی یا جلبک&zwnj;های دریایی قطبی وجود دارند که تعداد متخصصان آن بیشتر از کسانی است که دربارۀ ساخت&zwnj;وساز معاصر می&zwnj;نویسند.۲</p>
</div>
</div>
<div dir="ltr" style="text-align: left;">1.http://www.cicarchitecture.org/cica/found.htm</div>
<div dir="ltr" style="text-align: left;">2.Boddy, Trevor."The conudrums of architectural criticism". In Asad, Mohammad al-, and Majd Musa, eds. Architectural Criticism and Journalism. Turin, Italy: Umberto Allemandi, 2007.</div>