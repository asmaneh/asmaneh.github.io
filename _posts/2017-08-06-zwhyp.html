--- 
title: "یادداشت‌هایی دربارۀ نقاشی (۲)" 
authors: ghasemi 
types: blog 
tags: نقاشی,تاریخ نقاشی,معماری,لیلا قاسمی,آسمانه,تاریخ معماری,مطالعات معماری ایران 
featured: false
featureImg: "/assets/img/posts/zwhyp.jpg" 
slug: zwhyp 
gallery: 
- image_path: "/assets/img/posts/zwhyp.jpg" 
  title: "یادداشت‌هایی دربارۀ نقاشی (۲)" 
- image_path: "/assets/img/posts/zwhyp-1.jpg" 
  title: "تصویر ۱. دیوارنگاره: نخجیرگاه، شوش، سدۀ چهارم میلادی.  مأخذ: article.tebyan.net" 
- image_path: "/assets/img/posts/zwhyp-2.jpg" 
  title: "تصویر ۲. نقش‌برجسته: نخجیر شاهانه، طاق بستان، اواخر سدۀ پنجم م  مأخذ: www.iranboom.ir" 
 
excerpt: "از جمله ویژگی‌های هنر ساسانی این است که در آن «تأکیدی صریح بر نظم و وضوح طرح را می‌توان دید. غالباً شخصیت‌های ربانی - اهورامزدا، میترا، آناهیتا - و یا خود شاه بزرگتر از اشخاص فرودست تصویر می‌شدند». علاوه‌براین «وجه شاهانه در این هنر غالب است؛ بدین سان که {این هنر} عمدتاً اختصاص یافته است به بازنمایی هیئت پادشاه در اعمال و احوال مختلف» و مضمون اصلی در این هنر تجلیل از شاه است همچون «مراسم اعطای نشان فرمانروایی از سوی اهورامزدا به شاه یا صحنۀ پیروزی شاه در پیکار و شکار» و همچنین نشستن با شکوه او" 
--- 
<div>
<div>
<p>اردشیر اول با در دست داشتن قدرت سیاسی و فره ایزدی۱&nbsp;بعد از غلبه بر اشکانیان، سلسلۀ ساسانیان را بنیان نهاد. سلسله&zwnj;ای که وارث هنر اشکانیان شد. اردشیر که پایۀ هنر ساسانی در زمان او نهاده شد &laquo;تلاش کرد با تقویت سنتهای پارسی تأثیرات پیشین هنر یونانی- رومی را از هنر ایرانی بزداید&raquo;.۲&nbsp;اما جانشینان او در زمان جنگهای ایران و روم با بهره&zwnj;گیری از اسرای رومی باعث ورود عناصر جدید هنر غربی در هنر ایرانی شدند. ظاهر شدن اهورامزدا به هیئت انسانی در نقش&zwnj;برجسته&zwnj;های ساسانی را شاید بتوان در نتیجۀ تأثیر ورود عناصر جدید هنر غربی در هنر ایرانی دانست.۳&nbsp;با این حال هنرمند دورۀ ساسانی توانست عناصر کهن ایرانی و آسیای غربی را با مراجعه به هنر هخامنشی۴&nbsp;احیا و با برخی ویژگی&zwnj;های هنر پارتی تلفیق کند و در نتیجۀ این پیوند زبان هنری جدیدی بوجود آورد که از طریق آن نه تنها&nbsp; اقتدار و عظمت شاهان ساسانی را بنمایاند بلکه بتواند با استفاده از آن قابلیت&zwnj;های اندیشه ایرانی را نیز نشان دهد.</p>
<br />
<p>از جمله ویژگی&zwnj;های هنر ساسانی این است که در آن &laquo;تأکیدی صریح بر نظم و وضوح طرح را می&zwnj;توان دید. غالباً شخصیت&zwnj;های ربانی - اهورامزدا، میترا، آناهیتا - و یا خود شاه بزرگتر از اشخاص فرودست تصویر می&zwnj;شدند&raquo;.۵&nbsp;علاوه&zwnj;براین &laquo;وجه شاهانه در این هنر غالب است؛ بدین سان که {این هنر} عمدتاً اختصاص یافته است به بازنمایی هیئت پادشاه در اعمال و احوال مختلف&raquo;۶&nbsp;و مضمون اصلی در این هنر تجلیل از شاه است همچون &laquo;مراسم اعطای نشان فرمانروایی از سوی اهورامزدا به شاه یا صحنۀ پیروزی شاه در پیکار و شکار&raquo;۷و همچنین نشستن با شکوه او بر تخت.</p>
<br />
<p>در هنر دورۀ ساسانی اصل تقارن در ترکیب&zwnj;بندی&zwnj;ها مشهود است و رواج بکارگیری طرح&zwnj;های مدور و ترنجی دیده می&zwnj;شود. پیکر آدمها خشک و زمخت به نظر می&zwnj;آید و عدم مهارت در کالبدشناسی به چشم می&zwnj;خورد. ولی در بهترین آثار&nbsp; (مثلا نقش&zwnj;برجسته&zwnj;های طاق بستان) تجسم جنبش حیوانات چشمگیر است. هنرمند ساسانی برخلاف هم&zwnj;عصران غربی خود تمایلی به شبیه&zwnj;سازی چهرۀ افراد ندارد. به همین دلیل تصویر شاهان ساسانی را مثلاً بر روی سکه&zwnj;ها تنها از طریق شکل تاجِ آنان می&zwnj;توان تشخیص داد.۸&nbsp;هنرمند ساسانی &laquo;چکیده پردازی و نمادپردازی را بر بازنمایی واقعگرایانه ترجیح داد&raquo;.۹&nbsp;به عبارت دیگر ممکن است &laquo;مجسمه&zwnj;سازان ساسانی از نقش&zwnj;برجسته&zwnj;های روایی رومی ملهم شده باشند، ولی شیوۀ توصیف نمادین آنها با شیوۀ گزارشگری رومیان تفاوت آشکار دارد&raquo;.۱۰هرچند مدارک کمی از نقاشی و گچ&zwnj;بری تزئینی ساسانی در دست است اما &laquo;این هنرها در آن عصر رواج و اهمیت داشته است&raquo;.۱۱&nbsp;مجموع آنچه از دیوارنگاره&zwnj;های ساسانی باقی مانده عبارتند از &laquo;تکه نقاشی&zwnj;&zwnj;های دیواری ایوان کرخه، حاجی&zwnj;آباد فارس، حصار دامغان، تصاویر طرح&zwnj;گونۀ تخت جمشید و نیز بقایای دیوارنگاه&zwnj;های دورااروپوس و شوش که در نظر کلی این آثار را ادامه نقاشی&zwnj;های پارتی می&zwnj;یابیم&raquo;.۱۲</p>
<br />
<p>در دیوارنگارۀ شوش متعلق به نیمۀ اول سدۀ چهارم م (تصویر ۱) دو سوار با جامۀ بلند زربفت به تن و شمشیر به کمر در حال تیراندازی قابل تشخیص است. احتمالاً این سواران، شاه را در دو وضعیت مختلف نشان می&zwnj;دهد. &laquo;صحنه با خطوط سیاه قوی و سطوح رنگی تخت بازنمایی شده است&raquo;.۱۳&nbsp;تنها نشانه&zwnj;های عمق&zwnj;نمایی در این دیوارنگاره نقش سادۀ خورشید و یک گل است. این نقاشی می&zwnj;بایست در اصل بسیار با ابهت بوده باشد &laquo;زیرا مضمونی کهن و مرتبط با قدرت شکست&zwnj;ناپذیر شاهانه را بیان می&zwnj;کند&raquo;.۱۴&nbsp;صحنه&zwnj;های اینچنینی که شاه به صورت سواره یا پیاده با کمان یا شمشیر با حیواناتی مانند گراز، شیر یا قوچ می&zwnj;جنگد در ظروف سیمین این دوره نیز نقش بسته است. &laquo;نخجیرگاه او {شاه} تمثیلی از "پردیس" یا باغ عدن و عمل پیروزمندانه&zwnj;اش نمایانگر فضیلتی شاهانه است&raquo;.۱۵</p>
<br />
<p>یکی از مکان&zwnj;هایی که می&zwnj;توان بازنمایی نمادین شکار، یکی از سرگرمی&zwnj;های تشریفاتی شاهان ساسانی در عالم واقع، را دید نقش&zwnj;برجسته&zwnj;های طاق بستان است. در این نقش&zwnj;برجسته&zwnj;ها دو صحنۀ شکار را می&zwnj;توان دید؛ یکی مربوط به شکار گراز و دیگری شکار گوزن. هر دو صحنۀ شکار &laquo;درون پردیس وقوع می&zwnj;یابد&raquo;۱۶&nbsp;و در هر دو صحنه با روایتی پیوسته از جریان شکار روبرو هستیم. مثلاً در نقش&zwnj;برجستۀ شکار گوزن (تصویر 2) در بالا &laquo;شاه پیش از شروع شکار، سوار بر اسب و زیر یک چتر آفتاب&zwnj;گیر به سرود رامشگران گوش می&zwnj;دهد، در وسط شاه چهار نعل بر انبوه گوزن&zwnj;ها می&zwnj;تازد؛ و در پایین شاه تیردان به دست و سوار بر اسب آرام از نخجیرگاه خارج می&zwnj;شود&raquo;.۱۷&nbsp;&nbsp;در هر دو صحنۀ شکار شاه بواسطۀ بزرگی پیکره&zwnj;اش از بقیه افراد قابل تشخیص است. در نقش&zwnj;برجسته&zwnj;های طاق بستان &laquo;اگر شاه و ملازمان به طرزی قراردادی و رسمی مجسم شده&zwnj;اند شکل و حرکت حیوانات بسیار طبیعی و جاندار است&raquo;.۱۸</p>
<br />
<p>شیوۀ توصیف شکارگری شاه در نقش&zwnj;برجسته&zwnj;های طاق بستان و دیوارنگاره&zwnj;های شوش تقریباً همانند است. در این ترکیب&zwnj;بندی&zwnj;های دو بعدی &laquo;قصد هنرمند ارائه تصویری آرمانی از واقعیت است نه بازنمایی واقعه&zwnj;ای خاص. او می&zwnj;خواهد مفاهیم عام قهرمانی را به گویاترین وجه بیان کند&raquo;.۱۹&nbsp;برای این منظور کل رویداد را به کمک تصویرهای دو بعدی و به صورتی خلاصه طوری بیان می&zwnj;کند که اعمال قهرمان اصلی همه&zwnj;جا برجسته&zwnj;تر باشد. هنرمند ساسانی باید صحنه را به گونه&zwnj;ای بیاراید که در خور شوکت شاهانه باشد برای این منظور &laquo;سطوح مختلف را با انواع نقوش زینتی و نمادین پُر می&zwnj;کند. جامۀ شکارگر دیوارنگارۀ شوش با شبکه&zwnj;ای از شکل&zwnj;های لوزی ساده تزئین شده حال آنکه در نقش برجستۀ شکار گراز لباس شاه با شکل&zwnj;های بزرگ سیمرغ و نقوش گیاهی حلقوی مزین شده است و ملازمان نیز همگی جامگان نقش&zwnj;دار بر تن دارند&raquo;.۲۰</p>
<br />
<p>شاید بتوان گفت خصلت متمایز هنر ساسانی جنبۀ تزئینی آن است که بعدها بر هنر اسلامی نیز تأثیر گذاشت.</p>
<br />
<p>کتابنامه</p>
<br />
<p>اهری، زهرا. &laquo;شهر، جشن، خاطره، تأملی در نسبت فضاها و جشن&zwnj;های شهری در دوران صفویان و قاجاریان&raquo;. در معماری و شهرسازی، ش 47 (پاییز 90)، ص 16-5.</p>
<br />
<p>پاکباز، رویین. نقاشی ایران از دیرباز تا امروز. تهران: انتشارات زرین و سیمین، 1385.</p>
<br />
<p>ــــــــ . دایرةالمعارف هنر. تهران: فرهنگ معاصر، 1389.</p>
<br />
<p>شعبانی، رضا. مروری کوتاه بر تاریخ ایران از آغاز عصر مادها تا پایان دوران قاجاریه. تهران: سخن، 1380.</p>
<br />
<p>عالمی، مهوش. &laquo;باغ&zwnj;های شاهی صفوی صحنه&zwnj;ای برای نمایش مراسم سلطنتی و حقانیت سیاسی&raquo;. ترجمۀ مریم رضایی&zwnj;پور و حمیدرضا جیحانی. در گلستان هنر، ش 12 (پاییز 87)، ص 68-47.</p>
<br />
<p>&nbsp;</p>
<br />
<p>http://www.iranboom.ir</p>
<br />
<p>&nbsp;http://article.tebyan.net</p>
<br />
<p>&nbsp;</p>
<br />
<p>[۱] شعبانی، مروری کوتاه بر تاریخ ایران، ص 203.<br />[۲] پاکباز، نقاشی ایران از دیرباز تا امروز، ص 27.<br />[۳] همان&zwnj;جا.<br />[۴] &laquo;ساسانیان در احیای عظمت دوران هخامنشی مقلد صرف نبودند. هنر آنان از نیرویی آفریننده برخوردار بود که زمینۀ بسیاری از ویژگی&zwnj;های هنر اسلامی را مهیا ساخت&raquo; (همو، دایرةالمعارف هنر، ذیل &laquo;هنر ایرانی&raquo;، ص 766).<br />[۵] همان، ص 767. این نوع تصویرسازی نشانگر نوعی پرسپکتیو مقامی است. به عبارت دیگر تعیین اندازۀ پیکرها و افراد برحسب اهمیت و مقام اشخاص است. استفاده از پرسپکتیو مقامی را در برخی دیوارنگاره&zwnj;های هند نیز می&zwnj;توان دید.<br />[۶] همو، نقاشی ایران از دیرباز تا امروز، ص 27. این موضوع که شاه و اعمال او موضوعی محوری است هم حاکی از اقتدار زمینی اوست و هم دارای مفهومی تمثیلی است؛ بدین معنی که قدرت و مقام سلطنت شاه از جانب خداوند تفویض می&zwnj;شود به همین جهت هنرمند نیز موظف به رعایت قرار دادهایی در ترسیم اندام شاه و دیگر شخصیت&zwnj;ها بوده است. از جمله محل استقرار، اندازه، حالت و نوع پوشاک.<br />[۷] همو، دایرةالمعارف هنر، ذیل &laquo;هنر ایرانی&raquo;، ص 767.<br />[۸] همان، ص 765، 766، 768.<br />[۹] همو، نقاشی ایران از دیرباز تا امروز، ص28.<br />[۱۰] همو، دایرةالمعارف هنر، ذیل &laquo;هنر ایرانی&raquo;، ص 767. این امر در مقایسۀ هنر آشوری و هنر هخامنشی نیز دیده می&zwnj;شود. نقش&zwnj;برجسته&zwnj;های سنگی از جمله هنرهای آشوری است که &laquo;روایتگری خصلت بارز آنهاست&raquo; (همان، ص 671). هنرمند آشوری در این نقش&zwnj;برجسته&zwnj;ها همانند فیلمی کوتاه صحنه&zwnj;هایی از جنگ، شکار و یا مراسم مذهبی را با جزئیات بسیار به تصویر کشیده است. اما در نقش&zwnj;برجسته&zwnj;های هخامنشیان که یادآور هنر بابلی و آشوری است &laquo;ملازمان و ملل خراجگزار به شیوه&zwnj;ای رسمی و باوقار به نمایش در می&zwnj;آیند&raquo; (همان، ص 765) بدون شور و سرزندگی و &laquo;هنرمندان علاوه بر صحنه&zwnj;های تشریفاتی و آئینی به موضوعاتی چون شکار و پیکار جانوران اساطیری، نگهبانان نیزه به دست می&zwnj;پرداختند&raquo; (همان&zwnj;جا).<br />[۱۱] همو، نقاشی ایران از دیرباز تا امروز، ص28.<br />[۱۲] همان&zwnj;جا.<br />[۱۳] همان&zwnj;، ص 29.<br />[۱۴] همان&zwnj;جا.<br />[۱۵] همان&zwnj;جا. همانطور که در هنر تصویری ساسانی نخجیرگاه نمادی از باغ عدن بود و عمل پیروزمندانۀ پادشاه نمایانگر فضیلت شاهانه و در نهایت تمثیلی از نیروی خدای&zwnj;گونۀ شاه ساسانی بود، در دورۀ صفویه نیز باغ&zwnj;های صفوی تمثیلی از باغ&zwnj; بهشت بودند و مراسم برگزار شده توسط شاه در این باغ&zwnj;ها نیز نمایانگر حقانیت قدرت شاه صفوی به همۀ شهروندان در مقام وارث پادشاهان هخامنشی و ساسانی، به منزلۀ رهبر جامعۀ شیعه بود. &laquo;صفویان به منظور تقویت پایه&zwnj;های حکومت و سلطه&zwnj;شان به راهبرد و استمرار آئین&zwnj;های پادشاهی باستان روی آوردند {&hellip;} و هدف {آنان} از اجرای آداب و رسوم کهن شاهانۀ پیش از اسلام {&hellip;} این نیز بود که {&hellip;} میان صفویان و قدرت سلطنتی ایران باستان و رسوم آنان پیوند ایجاد شود&raquo; (عالمی، &laquo;باغ&zwnj;های شاهی صفوی صحنه&zwnj;ای برای نمایش مراسم سلطنتی و حقانیت سیاسی&raquo;، ص 48). &nbsp;برای رسیدن به چنین هدفی پادشاهان صفوی باغ&zwnj;های جدیدی &laquo;در حاشیۀ مراکز قدیمی پایتخت&zwnj;های خود و در ارتباط تنگاتنگ با کاخ&zwnj;هایشان پدید آوردند&raquo; (همان، ص 49). زنده شدن جشن&zwnj;های آب&zwnj;پاشان، نوروز، اطعام و مراسم عید قربان در زمان صفویان در این باغ&zwnj;ها به منظور تجدید هویت ملی &ndash; ایرانی بود (همان، ص 61). برای مطالعۀ بیشتر در این باره نک: اهری، &laquo;شهر، جشن، خاطره، تأملی در نسبت فضاها و جشن&zwnj;های شهری در دوران صفویان و قاجاریان&raquo;، ص ۸ و ۱۰.<br />[۱۶] پاکباز، نقاشی ایران از دیرباز تا امروز، ص 29.<br />[۱۷] همان، ص 32.<br />[۱۸] همان&zwnj;جا.<br />[۱۹] همان&zwnj;جا.<br />[۲۰] همان&zwnj;جا.</p>
</div>
</div>