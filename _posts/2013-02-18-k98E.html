--- 
title: "فرهنگ سکونت و فضای شهری در محلۀ دولت ناصری| سمیرا فتحی" 
authors: asmaneh 
types: research 
featured: false
slug: k98E 
--- 
<p>محلۀ دولت هم&zwnj;زمان با گسترش تهران در دورۀ ناصرالدین شاه در بخش شمال دارالخلافۀ ناصری به وجود آمد و بیشتر درباریان، اعیان و فرنگیان را در خود جای داد. این محله با محلات دیگر شهر فرق داشت و محملی برای استقرار نهادها و عناصر مدرن بود.&nbsp;</p>
<p>سمیرا فتحی در این تحقیق به دنبال آشکار کردن نسبت میان علل پیدایش محلۀ دولت و کیفیت سکونت در آن با اوضاع و احوال اجتماعی و فرهنگی تهران دورۀ ناصری است. برای انجام این پژوهش، اطلاعات را از منابع اولیۀ نوشتاری و تصویری گردآوری کرده و با مثلث&zwnj;بندیِ قراین و شواهد و همچنین تفسیر داده&zwnj;ها، روایتی واحد از چگونگی سکونت در محلۀ دولت به&zwnj;دست داده است.&nbsp;</p>
<p>این تحقیق دارای سه فصل است. در فصل اول، با عنوان شناخت محلۀ دولت، محقق به بازشناسی محلۀ دولت به مثابۀ پدیده&zwnj;ای در شهر تهران دورۀ ناصری می&zwnj;پردازد و اجزا و عناصر تشکیل&zwnj;دهندۀ آن را معرفی می&zwnj;کند. در فصل دوم، با عنوان علل پیدایش محلۀ دولت، به علت&zwnj;های موجدۀ محلۀ دولت می&zwnj;پردازد و همچنین درباب نیازها به علل عینی و اولیه، در باب خواست&zwnj;ها به علل ثانویه و غیرملموس، و در باب خیال و طرح گسترش به وجود خیال در توسعۀ مصادیق عینی آن درتهران دورۀ ناصری می&zwnj;پردازد. در فصل سوم، با عنوان کیفیت سکونت در محلۀ دولت، به چگونگی&zwnj;ها و کیفیت&zwnj;های عناصر معماری در محله و همچنین نسبت آن با زندگی و سکونت ساکنان می&zwnj;پردازد و به دنبال آشکار کردن کیفیت&zwnj;های جدیدی است که در عرصۀ این محله ایجاد شده و هویت و شخصیتی خاص به آن بخشیده است.&nbsp;</p>
<p>نتایج این تحقیق نشان می&zwnj;دهد که محلۀ دولت، به مثابۀ محله&zwnj;ای جدید، با محلات کهن شهر تهران تفاوت داشت و عناصر و اجزای آن مقیاسی فرامحله&zwnj;ای و شهری داشتند. این محله براساس خواست و خیال شاه و درباریان برای ایجاد شهری جدید با ساختاری تازه و صورتی نو بهوجود آمد. با وجود پیروی متصدیان گسترش شهر تهران از الگوهای خارجی، محلۀ دولت و شهر جدید، چه از حیث صورت و چه از حیث زندگی در آن، همانند شهرهای اروپایی نشد.&nbsp;</p>
<p>ویژگی&zwnj;های طبیعی و مصنوع و عوامل دیگری چون اقتصاد، سیاست و نگرش، اعیان و درباریان و به خصوص نوخواهان را به سکونت در محلۀ دولت ترغیب کرد. وجود باغ&zwnj;های فراوان، امکانات و تأسیسات زندگی نو در این محله سبب ایجاد شیوۀ سکونت غیردائم و زندگی در باغ درون&zwnj;شهری در محلۀ دولت شد. این محله برای برخی از نوخواهان به مثابۀ محل سکونت دوم به شمار می&zwnj;رفت که خواهان زندگی در هر دو عرصۀ شهر کهن و شهر جدید بودند. بنا بر این، در محلۀ دولت با توجه به نوع سکونت ساکنان و متناسب با شیوۀ زیست آنها، شکل تازه&zwnj;ای از سکونت و همچنین صورت جدیدی از معماری رخ نمود.&nbsp;</p>
<p>&nbsp;</p>
<p><strong>سمیرا فتحی. &laquo;محلۀ دولت ناصری: فرهنگ سکونت و فضای شهری در محلۀ دولت ناصری&raquo;. پایان&zwnj;نامۀ کارشناسی ارشد مطالعات معماری ایران. استاد راهنما: دکتر زهرا اهری. استاد مشاور: دکتر ناصر تکمیل همایون. دانشگاه شهید بهشتی، بهمن ۱۳۹۱.</strong></p>