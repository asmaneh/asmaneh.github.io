--- 
title: "ساختن و آفریدن و حق داشتن ــ ۴" 
authors: qayyoomi 
types: blog 
featured: false
slug: cBZ7 
--- 
<p>در پاره&zwnj;های پیشینِ این یادداشت، گفتیم که وقتی پا از دایرۀ خصوصی&zwnj;مان بیرون گذاشتیم، مکان آکنده از حقوق انسان&zwnj;های دیگر است. معماران مدام با حقوق انسان&zwnj;ها درگیرند و اگر به این حقوق توجه نکنند، ناگزیر برخی از آنها را زیر پا می&zwnj;گذارند. یکی از حقوق انسان&zwnj;ها این است که بناها و مکان&zwnj;هایی که برای آنان می&zwnj;سازیم وظیفه/ کارکردی را که قرار بوده است برآورند به&zwnj;درستی برآورند؛ دیگری این است که سقف بر سر آنان خراب نشود؛ و مانند اینها. گفتیم که بیشترِ این &laquo;وظیفه&raquo;های بنا را می&zwnj;شود با انواع &laquo;صورت&raquo;ها برآورد. اما کدام&zwnj;یک از این انواع صورت&zwnj;ها و هیئت&zwnj;هاست که مایۀ آرام و قرار و خوشامد جامعه، قوم، ملت، یا اهل فرهنگی واحد می&zwnj;شود؟ کدام نوع از حال&zwnj;وهوای فضاست که آن جماعت ــ مثلاً ایرانیان ــ را خوش می&zwnj;آید؟ &laquo;معیار&raquo; این صورت&zwnj;ها و هیئت&zwnj;ها را از کجا می&zwnj;توان به دست آورد؟ از استانداردهای معماری؟ از مطالعات اجتماعی؟ از نظرسنجی؟&nbsp;...؟</p>
<p>آیا آنچه مطلوب انسان&zwnj;هاست، آنچه به&zwnj;واقع آنان را خوش می&zwnj;آید، همان است که بر زبان می&zwnj;آورند؟ به عبارت دیگر، آیا انسان&zwnj;ها بر آنچه آنان را خوش می&zwnj;آید &laquo;وقوف&raquo; خودآگاهانه دارند؟ آیا خوشایند آنان از مکان، از محیط مصنوع، در مرتبۀ &laquo;خویشتنِ بخود&raquo; یا &laquo;ضمیر خودآگاه&raquo; آنهاست؟ آیا همۀ خوشایندهای از محیط در یک مرتبه&zwnj;اند؟ آیا خوشایندها اقسام سطحی و زودگذر، و در مقابل، عمیق و پایدار دارند؟</p>
<p>بسیار دیده&zwnj;ایم که فیلمی ما را به هیجان درمی&zwnj;آورد و اگر بلافاصله نظرمان را از آن جویا شوند، آن را می&zwnj;ستاییم؛ اما با گذر زمان، اثری از آن در ما نمی&zwnj;ماند و جزو خاطره&zwnj;های ما نمی&zwnj;شود. همین دربارۀ آثار خط و نقاشی و موسیقی هم صادق است. ای&zwnj;بسا نقاشی&zwnj;ها که در نخستین مواجهه ما را جذب می&zwnj;کند و اعجابمان را برمی&zwnj;انگیزد؛ اما با گذشت زمان، تمایلی به نظر کردن به آن در خود نمی&zwnj;یابیم. برعکس، ای&zwnj;بسا نقاشی&zwnj;هایی که در نخستین مواجهه ما را جذب نمی&zwnj;کند؛ اما هرچه با آنها انس می&zwnj;یابیم و در آنها بیشتر نظر می&zwnj;کنیم، ما را بیشتر جذب می&zwnj;کند و پیوند ما را با خود استوارتر و عمیق&zwnj;تر و ماندنی&zwnj;تر می&zwnj;کند. این نقاشی&zwnj;ها در خاطرۀ ما می&zwnj;ماند و دوست می&zwnj;داریم که مدام آنها را از حافظه&zwnj;مان احضار کنیم. حتی خاطرۀ آنها برایمان خوشایند است. همچنین است موسیقی و خط؛ و البته معماری.</p>
<p>آیا این خوشایندهای ماندنی و عمیق معیاری دارد؟ آیا این معیارها در مردمی که پیشینۀ فرهنگی مشترک و تجربه&zwnj;های اجتماعی مشابهی دارند کمابیش یکسان است؟ اگر چنین باشد، مراعات این معیارها جزو حقوق آن مردم بر گردن معماران است.</p>
<p>اما اگر چنین باشد، آیا می&zwnj;توان به این معیارها پی برد؟ آیا می&zwnj;توان آنها را از جایی، از منابعی، به&zwnj;دست آورد؟ آیا می&zwnj;توان آنها را بازشناخت؟</p>
<p>ادامه دارد.</p>