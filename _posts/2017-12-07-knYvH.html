--- 
title: "معابر تهران" 
authors: mehrali 
types: blog 
tags: معابر,معبر,معابر تهران,تهران,شهر‌سازی,تاریخ شهر,مجتبی مهر‌علی,آسمانه,مطالعات معماری ایران,تاریخ معماری 
featured: false
featureImg: "/assets/img/posts/knYvH.jpg" 
slug: knYvH 
gallery: 
- image_path: "/assets/img/posts/knYvH.jpg" 
  title: "معابر تهران" 
- image_path: "/assets/img/posts/knYvH-1.jpg" 
  title: "تصویر شمارهٔ۱: سمت چپ خانهٔ آقای حکیمی و سمت راست خانهٔ آقای اعرابی." 
- image_path: "/assets/img/posts/knYvH-2.jpg" 
  title: "تصویر شمارهٔ ۲: خیابان البرز شرقی: زورخانه و تافتون‌پزی." 
- image_path: "/assets/img/posts/knYvH-3.jpg" 
  title: "تصویر شمارهٔ۳: خانهٔ متروکِ آقای آذررفیعی." 
- image_path: "/assets/img/posts/knYvH-4.jpg" 
  title: "تصویر شمارهٔ ۴: سقاخانهٔ کربلایی عباسعلی." 
- image_path: "/assets/img/posts/knYvH-5.jpg" 
  title: "تصویر شمارهٔ ۵: خیابان البرز نرسیده به چهارراه حاجی‌محراب." 
 
excerpt: "هدف از ارائه این یادداشت‌، شناخت عناصر شهری‌ای مانند معابر، از آن حیث که اهالی آن را به جا می‌آورند، نه تقسیمات اعتباری شهرداری. یادداشت پیش‌رو، نتیجهٔ مشاهدات و گفت‌وگوهایم۵ با اهالی ساکن در این خیابان است. ابتدا حدود و موقعیت البرز، سپس بناها و مشخصه‌هایشان دراین خیابان، و در آخر به اهالی و ساکنانِ البرز پرداخته‌ام. در پایان نتیجه یافته‌هایم را آورده‌ام." 
--- 
<div>
<div>
<p style="text-align: justify;">معابر تهران۱</p>
<br />
<p style="text-align: justify;"><strong>۱. خیابان البرز</strong></p>
<br />
<p style="text-align: justify;">کمی بالاتر از میدان منیریه در خیابان ولیعصر، بعد از گذشتن از چند کوچهٔ بن&zwnj;بست۲&nbsp;به خیابانی می&zwnj;رسیم که امروز با نام خیابان شهید جعفر اسدی&zwnj;منش۳&nbsp;خوانده می&zwnj;شود. اما، ساکنین، این خیابان را به نام &laquo;البرز&raquo; می&zwnj;شناسند. البرز از شرق و غرب محدود به خیابان ولیعصر و وحدت اسلامی است.۴</p>
<br />
<p style="text-align: justify;">&nbsp;هدف از ارائه این یادداشت&zwnj;، شناخت عناصر شهری&zwnj;ای مانند معابر، از آن حیث که اهالی آن را به جا می&zwnj;آورند، نه تقسیمات اعتباری شهرداری. یادداشت پیش&zwnj;رو، نتیجهٔ مشاهدات و گفت&zwnj;وگوهایم۵&nbsp;با اهالی ساکن در این خیابان است. ابتدا حدود و موقعیت البرز، سپس بناها و مشخصه&zwnj;هایشان دراین خیابان، و در آخر به اهالی و ساکنانِ البرز پرداخته&zwnj;ام. در پایان نتیجه یافته&zwnj;هایم را آورده&zwnj;ام.</p>
<br />
<p style="text-align: justify;">البرز۶، در اوابل دورهٔ پهلوی بخشی از ناحیهٔ چهار محلهٔ سنگلج است.۷&nbsp;اگر میدان حسن&zwnj;آباد و میدان منیریه و کاخ مرمر و چهارراه ابوسعید را چهار رأس یک مربع در نظر بگیریم، خیابان البرز، پاره خطی محاط در این مربع است. البرز و همسایگی&zwnj;اش با چهار خیابان مشهور تهران یعنی: ولیعصر، وحدت اسلامی، ابوسعید و امام خمینی، و هم&zwnj;جواری با میدان حسن&zwnj;آباد و کاخ مرمر، موقعیت این خیابان را در محدوه&zwnj;ای تاریخی نشان می&zwnj;دهد. میانه&zwnj;های خیابان البرز با خیابان کیان قطع می&zwnj;شود و البرز را به دو قسمت شرقی و غربی قسمت می&zwnj;کند. تقاطع یاد شده میان اهالی قدیمی به چهارراه حاجی&zwnj;محراب اشتهار دارد. ظاهراً این تقاطع برای اهالیِ البرز معنادار است، چراکه برخی از ساکنان البرز شرقی خود را منتسب به شاهپور و ساکنان البرز غربی خود را منتسب به منیریه و امیریه می&zwnj;دانند. در ادامه دربارهٔ موضوع طرح شده بیشتر توضیح خواهم داد.</p>
<br />
<p style="text-align: justify;">غالب بناهای البرز غربی، خانه&zwnj;های مسکونی هستند، اما، هرچه به طرف وحدت اسلامی می&zwnj;رویم بناهای عمومی و مغازه&zwnj;ها بیشتر می&zwnj;شوند. ابتدا و انتهای البرز دو مسجد وجود دارد. از طرف ولیعصر، مسجد فخریه و از طرف وحدت اسلامی، مسجد و مدرسه میرزا عیسی وزیر. همچنین سه مسجد دیگر هم در کوچه&zwnj;&zwnj;های منتهی به البرز است. مساجد مذکور عبارتند از: مسجد همت&zwnj;آباد در حوالی چهارراه حاجی&zwnj;محراب، مسجد محمدیه در باستیون و مسجد قاضی در کوچه حیدری&zwnj;فر. علاوه بر اینها، زورخانه و قهوه&zwnj;خانه و سقاخانه و حمام و اقسام دکان و بازارچه&zwnj;ای که قدیمی&zwnj;ها هنوز بیاد می&zwnj;آورند و خانه&zwnj;هایی که ردّ معماریِ دورهٔ پهلوی را دارد، در سراسر البرز دیده می&zwnj;شود. در ادامه، از خیابان ولیعصر به طرف وحدت اسلامی، موقعیت و مشخصات بناهای البرز را برایتان معرفی می&zwnj;کنم.</p>
<br />
<p style="text-align: justify;">کمی پایین&zwnj;تر از خیابان البرز در ولیعصر، مسجدی به نام فخریه وجود دارد. بانی این مسجد حاج حسین فخریه است، ایشان فخار بودند و کوره آجرپزیشان در نازی&zwnj;آباد تهران بود، و معمار سردر این مسجد، استاد حسین&zwnj;لرزاده است. اهالی خیابان البرز برای پیشوای این مسجد یعنی آيت اللّه&rlm; سيد محمّدحسين علوى طباطبايى بروجردى احترام بسیاری قايل بودند.۸&nbsp;وضعیت امروزی این مسجد با صورت اصیل آن فاصلهٔ بسیاری دارد و اطراف مسجد با فروشگاه&zwnj;های اسباب و ملزومات ورزشکاران محصور شده است. پیش از این به جای فروشگاه&zwnj;های ورزشی، تعدادی نجاری و دکان&zwnj;های فروش مصنوعات چوبی و بعضاً حصیربافی و پیراهن&zwnj;دوزی و ساعت&zwnj;سازی و جز اینها بوده و به مرور از اواخر دهه شصت و اوایل دهه هفتاد، فروشگاه&zwnj;های امروزی جای آنها را گرفته&zwnj;اند.</p>
<br />
<p style="text-align: justify;">روبروی مسجد فخریه، درست یک پلاک مانده به البرز، خشکشویی ژاندارک وجود دارد. با استناد به گفتهٔ صاحب فعلی آن، این خشکشویی حدود ۹۰ سال عمر دارد. اولین مالک آن آقای منوچهر کاکویی بوده، ایشان الان ساکن کشور آلمان هستند.۹&nbsp;مقابل ژاندارک، درست نبش شمالی خیابان البرز، بیمارستانی بوده که زمین آن را آقای اخوان وقف کرده&zwnj;اند. آقای اخوان از خیّرینِ البرز است؛ ایشان خانه و باغشان را برای ساخت بیمارستانی مجهز در اختیار بیمارستان شیروخورشید قرار می&zwnj;دهد. این بیمارستان مختص کودکان بوده است. در وضعیت کنونی، بیمارستان مذکور تخریب شده و شرکت مترو تهران زمین آن را برای ساخت تأسیسات مترو آماده می&zwnj;کند.</p>
<br />
<p style="text-align: justify;">همانطور که گفتم، در البرز غربی تعدادی خانهٔ قدیمی برجای مانده است. از میان آنها تنها دو خانه مسکون است، و باقی خانه&zwnj;ها متروکه و در معرض نابودی&zwnj;اند. از طرف ولیعصر اولین خانه&zwnj;ای که جلب توجه می&zwnj;کند، خانهٔ شمارهٔ ۱۳۴ است. مالک این خانه آقای اعتمادی ست؛ ایشان از کسبهٔ بازار تهران هستند. مالک خانه&zwnj;هایِ شمارهٔ ۱۱۸ و ۱۲۰، به ترتیب&nbsp; آقای اعرابی و حکیمی هستند. آقای اعرابی متولی سقاخانهٔ کربلایی عباسعلی در البرز شرقی هستند، و آقای حکیمی یکی از قدیمی&zwnj;ترین ساکنین این خیابان هستند که به تفصیل دربارهٔ ایشان صحبت خواهم کرد. مالک خانهٔ شمارهٔ ۱۰۸، آقای فاتح&zwnj;پور بوده&zwnj;اند که از دنیا رفته&zwnj;اند. این خانه شرایط خوبی ندارد و در معرض آسیب&zwnj;های جدی ست. روبروی خانهٔ مرحوم فاتح&zwnj;پور، خانهٔ آقای آذررفیعی ست. از قراین بیرونی این خانه، اینطور برداشت می&zwnj;شود که تزئینات مفصلی داشته. به نظر می&zwnj;رسد که از حیث قدمت قدیمی&zwnj;ترین خانهٔ البرز باشد. باید اضافه کنم که در کوچه&zwnj;ها و بن&zwnj;بست&zwnj;های منتهی به البرز هم خانه&zwnj;های قدیمی بسیاری تا الان باقی مانده&zwnj;اند، به خصوص در کوچهٔ دهستانی و همایون&zwnj;فر.</p>
<br />
<p style="text-align: justify;">از میانه&zwnj;های البرز دکان&zwnj;ها شروع می&zwnj;شوند، در گذشته البرز بازارچه&zwnj;ای داشته که امروز ردّی از آن بر جای نیست. این بازارچه میان اهالی به &laquo;کَل عباس [کربلایی عباسعلی]&raquo; معروف بوده. عباسعلی از اعیان محلهٔ سنگلج بوده و همگان او را می&zwnj;شناختند؛ ایشان به گمرکچی معروف بودند و از تجار شناخته شدهٔ سنگلج به شمار می&zwnj;آمدند. همین امروز هم تعداد مغازه&zwnj;های این خیابان زیاد است؛ بسیاری از آنها با کرکره&zwnj;های قدیمی متروک&zwnj;اند، و به نظر می&zwnj;رسد سال&zwnj;های زیادی است که صاحبانشان آنها را ترک کرده&zwnj;اند. در وضعیت کنونی جای بازارچه و مغازه&zwnj;های متروک را فروشگاه ارتش در خیابان باستیون گرفته. ردّ خیابان باستیون در بسیاری از نقشه&zwnj;های قاجار و اوایل پهلوی برجای مانده است.۱۰</p>
<br />
<p style="text-align: justify;">از معدود مغازه&zwnj;ّ&zwnj;های قدیمی و فعال البرز، یکی آهنگری آقای هوشمند است، که وارث آهنگری پدرشان هستند و از اواخر دههٔ سی تا به امروز بر جاست. و دیگری مغازهٔ تعمیرمبل که صاحبش حاج&zwnj;محمد مقدم است. آهنگری و تعمیرمبل به ترتیب در همسایگی خانهٔ فاتح&zwnj;پور و خانهٔ حکیمی است.</p>
<br />
<p style="text-align: justify;">&nbsp;خیابان البرز سه حمام به نام&zwnj;های البرز، اصفهانی&zwnj;ها و سعادت داشته؛ که همهٔ آنها را از بین برده&zwnj;اند و ساختمان&zwnj;های چند طبقه مسکونی ساخته&zwnj;اند.</p>
<br />
<p style="text-align: justify;">در این خیابان دو نانوایی بسیار قدیمی هم وجود دارد. بنا بر گفتهٔ آقای حکیمی۱۱، سابقهٔ آنها حدود ۱۰۰ سال است. یکی از آنها تافتون&zwnj;پزیِ نرسیده به چهارراه حاجی&zwnj;محراب است، که قبلاً سنگک&zwnj;پزی بوده. و دیگری هم تافتون&zwnj;پزیِ نرسیده به خیابان وحدت اسلامی ست. مالک مورد آخر، کشتی&zwnj;گیر و ورزشکاری نیکوکار به نام شاطرحمزه بوده است. ایشان از کشتی&zwnj;گیران سرشناس محله بوده و اهالی برای ایشان احترام بسیاری قائل بودند.</p>
<br />
<p style="text-align: justify;">در همسایگی تافتون&zwnj;پزیِ شاطرحمزه، زورخانه&zwnj;ای ست. با استناد به یادداشتی که آقای حکیمی دربارهٔ البرز برایم نوشته، زورخانهٔ پهلوان&zwnj;پور مدتها در اختیار پهلوان شاطرحمزه بوده، برخی از اهالی هم از جمله آقای اعرابی بانی این زورخانه را آقای اکبر آتش&zwnj;گر معرفی کردند. این زورخانه در سال&zwnj;های اخیر تخریب و شهرداری منطقهٔ یازده تهران در همان موضع و با همان صورت، زورخانه را دوباره ساخته&zwnj; است. زورخانهٔ پهلوان&zwnj;پور روزهای زوج از ساعت چهار عصر و روزهای جمعه از ساعت یازده پذیرای باستانی&zwnj;کاران است. درست روبروی این زورخانه، قهوه&zwnj;خانهٔ&zwnj;ٔ حاجی&zwnj;خان است که از ابتدا قهوه&zwnj;خانه بوده، هنوز هم ردّ طاقِ قوسی&zwnj;شکل قهوه&zwnj;خانه به جا مانده است. نام قهوه&zwnj;خانهٔ حاجی&zwnj;خان، به قهوه&zwnj;خانهٔ باغچه تغییر کرده و محل اجتماع جوانان است.</p>
<br />
<p style="text-align: justify;">البرز دو سقاخانه داشته که امروز تنها یکی از آنها مانده است. سقاخانه&zwnj;ای در چهارراه حاجی&zwnj;محراب بوده که در سال&zwnj;های اخیر در اصلاحات شهرداری از بین رفته، اما، سقاخانهٔ عباسعلی هنوز مانده است. این سقاخانه یکی از قدیمی&zwnj;ترین آثار البرز است. کتیبه و کاشی&zwnj;کاریِ اصیل آن هنوز برجاست. بنا به گفتهٔ آقای اعرابی (کلیددار سقاخانه) همان همسایهٔ دیوار&zwnj;به&zwnj;دیوارِ سرهنگ حکیمی، در محل سقاخانهٔ کنونی بازارچه&zwnj;ای مسقف بوده که توسط کربلایی عباسعلیِ گمرکچی مرمت می&zwnj;شود. ایشان سقاخانه را واجد دو کارکرد عمومی و یک کارکرد مذهبی می&zwnj;داند. تأمین آب آشامیدنی برای اهالی و کسبه به یاد تشنگان کربلا&nbsp; و&nbsp; تأمین روشنایی بازارچه با شمع&zwnj;هایی که اهالی برای برآوردنِ حاجت&zwnj;هایشان در سقاخانه روشن می&zwnj;کردند. علاوه بر اینها، سقاخانه در شب تاسوعا و عاشورا و شام&zwnj;غریبان شهدایِ کربلا، جایی برای اجتماع عزاداران می&zwnj;شود. سقاخانهٔ عباسعلی میانِ اهالی بسیار محترم است؛ ایشان و ساکنین سایر محله&zwnj;ها، قفل&zwnj;هایِ بسیاری را برای رفع حاجتشان به درب آهنی سقاخانه بسته&zwnj;اند. بسیاری از قفل&zwnj;های موجود، قدیمی ست؛&nbsp; روی یکی از آنها &laquo;وقف آقاسیدکاظم&raquo; مُهر شده. روی کتیبهٔ و حاشیهٔ سردرِ سقاخانه،&nbsp; &laquo;عباسعلی&raquo;، &laquo;یا اباعبدالله&zwnj;حسین&raquo;، &laquo;بسم&zwnj;الله&zwnj;الرحمن&zwnj;الرحیم&raquo;، &laquo;شهریور سنه ۱۳۱۱&raquo; و یک بیت شعر خوانده می&zwnj;شود:</p>
<br />
<p style="text-align: justify;">هزار منت و له که این بنای رمیم | گرفت بار دگر رونق از رضای کریم</p>
<br />
<p style="text-align: justify;">محتوای این شعر نشان می&zwnj;دهد که سقاخانه زمانی مرمت و احیاء شده است. اگر سال ۱۳۱۱، قمری باشد، یعنی ۱۲۴ سال پیش این سقاخانه مرمت شده است، و با این حساب احتمالاً قدمت آن لااقل به دورهٔ ناصری می&zwnj;رسد.</p>
<br />
<p style="text-align: justify;">کتیبه&zwnj;ها و کاشی&zwnj;کاریِ سردر و حاشیه، اصیل به نظر می&zwnj;رسند. ردّ مرمت و نصب مجددِ کاشی&zwnj;ها هم واضح است. اما نکتهٔ مهمی که بیشتر جلب توجه می&zwnj;کند، بالا آمدن سطح قیرریزی و آسفالت تا میانه&zwnj;های پاسنگ و ازارهٔ سقاخانه است. تا سال ۱۳۵۸ سقاخانه دَری چوبی داشته، اما، به دلیل مجاورت شمع و باد و دَرِ چوبی، این دَر مرتب آتش می&zwnj;گرفته. بعد از مرمت&zwnj;های بسیار، سرانجام دو برادر آهنگر از اهالی البرز به نام&zwnj;های حاج&zwnj;احمد و حاج&zwnj;قاسمِ یوسفی بعد از شش ماه تلاش درِ آهنیِ کنونی را می&zwnj;سازند. متولی سقاخانه تا اواسط دههٔ سی یکی از کسبه بازارچه به نام &laquo;مش&zwnj;غلام&raquo; بوده. اما متولیِ بین &nbsp;&nbsp;دهه سی تا ابتدای دههٔ شصت را نتوانستم پیدا کنم، از دههٔ شصت تا سال ۱۳۹۱ هم، مسئول رسیدگی به کارهای سقاخانه به عهدهٔ &laquo;آقا&zwnj;سید&zwnj;کاظم&raquo; بوده است و بعد از ایشان، آقای اعرابی عهده&zwnj;داراند. در ادامه ساکنین البرز را معرفی می&zwnj;کنم.</p>
<br />
<p style="text-align: justify;">خانوادهٔ آقای اخوان از خیّرینِ البرز بوده&zwnj;اند. بسیاری از زمین&zwnj;ها و باغ&zwnj;های ایشان وقف دبستان و دبیرستان و درمانگاه شده است. خدماتِ درمانیِ بیمارستانی که پیش از این صحبتش را کردم رایگان بوده. از خانوادهٔ اخوان کسی در ایران نمانده است و فرزندانشان برای تحصیل و اقامت به خارج رفته&zwnj;اند. دکتر فرهاد، که از پزشکان مورد اعتماد بوده در همین البرز زندگی می&zwnj;کرده، به گفتهٔ اهالی، ایشان خدمه و نگهبان داشته و به قولی اشرافی بوده&zwnj;اند. دکتر فرهاد در دورهٔ پهلوی دوم، مدتی رئیس دانشکدهٔ پزشکی۱۲&nbsp;بوده&zwnj;اند. علاوه بر اینها، از کسی دیگر شنیدم که، ظاهراً محمدرضاشاه پهلوی هم برای رادیوگرافی و درمان به مطب ایشان رفت&zwnj;و&zwnj;آمد داشته&zwnj;اند. یکی دیگر از خانواده&zwnj;های سرشناسِ این خیابان، خانوادهٔ دهستانی ست. به تعبیر آقای حکیمی خانواده&zwnj;ای خوشنام و اشرافی بوده&zwnj;اند. دهستانیِ پدر به دلیل نزدیکی به رضاشاه چندین دوره، نمایندهٔ مجلس بوده&zwnj;اند، و فرزند ایشان، آقای مهندس عبدالعلی دهستانی تا شروع انقلاب اسلامی، سال&zwnj;ها استاندار شهر ارومیه بودند. خانوادهٔ سیدجواد حکیمی از دیگر خانواده&zwnj;های سرشناس این خیابان&zwnj;اند. این خانواده بیش از هفتاد سال در البرز ساکن بوده&zwnj;اند. حکیمیِ پدر جراح معروفی بوده که تا پایان عمر در خانهٔ البرز زندگی کرده، و بعد از ایشان هم، فرزندشان یعنی سرهنگ حکیمی وارث و حافظ خانه بوده&zwnj;اند. ایشان به دلیل نواقص و آسیب&zwnj;های جدی&zwnj;ای که به خانهٔ وارد شده، بسیاری از شب&zwnj;ها را در خانهٔ یکی از بستانگشان در شمیران می&zwnj;گذرانند.</p>
<br />
<p style="text-align: justify;">برخی از اهالی، خانهٔ نظامیانِ بسیاری را به یاد می&zwnj;آوردند که مقابل خانه&zwnj;شان سربازی نگهبانی می&zwnj;داد. به گفتهٔ قدیمی&zwnj;ترین سبزی&zwnj;فروشِ البرز یعنی آقا رضا سبزی&zwnj;فروش، منزل تیمسار ضرغام و تیمسار جهانبانی در کوچه&zwnj;های منتهی به البرز بوده. امروز یکی از کوچه&zwnj;های البرز به نام ضرغام و یکی از کوچه&zwnj;های ابوسعید به نام جهانبانی ثبت شده است. از میان تمام اشخاصی که به اختصار معرفی کردم، تنها فرزند دکتر حکیمی در البرز مانده، باقی آنها یا از ایران رفته&zwnj; یا در جایی دیگر از تهران ساکن شده&zwnj;اند.</p>
<br />
<p style="text-align: justify;">ابتدا تا انتهای البرز را می&zwnj;توان بین ده تا پانزده دقیقه پیاده طی کرد. یعنی اینکه البرز خیابان طویلی نیست. البرزِ نسبتاً کوتاه، پنج مسجد و سه هیئت مذهبی و دو سقاخانه و بازارچه&zwnj; و زورخانه و قهوه&zwnj;خانه و سه حمام و چندین نانوایی و چندین مدرسه و اقسام دکانِ آهنگری و شیشه&zwnj;بری و موتورسازی و جز اینها داشته. همچنین ساکنانش از پزشک &zwnj;سرشناس و خیّر درمانگاه&zwnj;ساز و تیمساروسرهنگِ نظامی و پهلوان کشتی&zwnj;گیر و کاسب دکان&zwnj;دار یا بازاری و واعظ و بسیاری دیگر بوده&zwnj;اند. باید اضافه کنم که شنیده&zwnj;ها و دیده&zwnj;هایم همهٔ اینها را ضبط کرده و مسلماً البرز همه را در یک دوره با هم نداشته. موضوعی که مطرح کردم، به این معنی است که خیابان البرز در طول حیاتِ خود، لایه&zwnj;هایی متفاوتی از زندگی و حضور نسل&zwnj;های مختلف را &nbsp;از سر گذرانده و ساکنین با احوال و باورهایش اینجا اثر گرفته و اثر گذارده&zwnj;اند.</p>
<br />
<p style="text-align: justify;">امروز که با اهالی البرز صحبت کنید و از ایشان بپرسید که شما اهل چه محله&zwnj;ای هستید، به جز معدودی از آنها که می&zwnj;گویند شاهپور یا سنگلج یا کَل&zwnj;عباس یا امیریه، اکثراً &laquo;محله&raquo; برایشان مفهومی ندارد. از طرفی، همانطور که گفتم، سعی کرده&zwnj;ام با افراد قدیمی و مطلع صحبت کنم، اما، فراموش نمی&zwnj;کنم که اینها نسبت به تمام ساکنین در اقلیت&zwnj;اند. باقی افراد (بی&zwnj;خبر از گذشتهٔ البرز) تنها می&zwnj;دانستند که در خیابانی قدیمی زندگی می&zwnj;کنند. این موضوع برای البرزی است که نسبت به بسیاری از معابر تهران ردّ و نشانی از گذشته&zwnj;اش را نگه داشته و مانند خیلی از خیابان&zwnj;های قدیمی به معبری تجاری یا اداری تبدیل نشده و هنوز ساکنان بسیاری دارد. می&zwnj;خواهم این را بگویم که اهالی البرز نسبت به محدودهٔ زندگی&zwnj;شان مطلع نیستند، منظورم از محدوده، &laquo;محله&raquo; است.</p>
<br />
<p style="text-align: justify;">در پایان باید متذکر شوم که، یادداشتی که خواندید با استناد به دیده&zwnj;ها و شنیده&zwnj;هایم است، و صحتِ همهٔ اطلاعاتی که در این یادداشت ضبط شده، برایم مسلم نیست. از طرفی، چنین هدفی هم نداشتم. بلکه می&zwnj;خواستم معبری از معابر تهران را از آن حیث که هست و اهالی به یاد و به جا می&zwnj;آورند بررسی کنم.</p>
<br />
<p style="text-align: justify;"><br /><strong>پی&zwnj;نوشت</strong><br />[۱] معابر؛ مانند کوچه&zwnj;ها، خیابان&zwnj;ها، بولوارها، بزرگراه&zwnj;ها، راسته&zwnj;های بازار و مانند اینها، به منزلهٔ فضایی شهری، عنصری شکل&zwnj;دهنده به صورت هر محله، و در نهایت شهر هستند. مطالعهٔ هر یک از معابر تهران با ملاجظاتی همراه است. تهران شهری تاریخی است، اما امروز بافتِ تاریخیِ منسجم و زنده&zwnj;ای ندارند. نیز، به&zwnj;دنبال وضعیتی که بر تهران وارد شده، وضعیتِ کنونیِ محله&zwnj;ها هم با خیابان&zwnj;کشی&zwnj;هایِ دهه&zwnj;های اخیر و تقسیماتِ شهریِ جدید، صورتِ اصیلِ خود را از دست داده. با وجود این، در برخی از محله&zwnj;ها ردّ و نشانی ار معابر قدیمی، هر چند مختصر باقی مانده است. تصمیم دارم گشت&zwnj;وگذارها و بداهه&zwnj;گردی&zwnj;هایم در معابر تهران را به صورت منظم، تدوین کنم. برای این کار هر فصل از سال را به معبری از معابر تهران اختصاص داده&zwnj;ام و نتیجه مشاهدات و گفت&zwnj;گوهایم را به صورت یادداشتی نسبتاً مفصل در اواسطِ آخرین ماه هرفصل، برای مخاطبان کانال تلگرامی آسمانه عرضه کنم.<br />[۲] &nbsp;به غیر از کوچهٔ سهیلی.<br />[۳] دلیل تغییر نام البرز به اسدی&zwnj;منش، گرامی&zwnj;داشتِ شهادت یکی از برادران اسدی&zwnj;منش یعنی جعفر، در گیرودار اوایل انقلاب با بمب&zwnj;گذاری در منزلشان به دست منافقان است. امروز یکی دیگر از برادران، عباس اسدی&zwnj;منش، مسئول رسیدگی به امور مسجد قاضی در کوچهٔ حیدری&zwnj;فر است.<br />[۴] با بررسی نقشه&zwnj;های تهران از عبدالغفار تا نقشه&zwnj;های اخیر، خیابانی مایل، بین ابوسعید و خیابان امام خمینی، و از شرق و غرب بین خیابان ولیعصر و وحدت اسلامی دیده می&zwnj;شود. این خیابان مایل که از شمال غربی در ولیعصر به سمت جنوب شرقی در وحدت اسلامی کشیده شده، در دوره&zwnj;های مختلف نام&zwnj;های متفاوتی داشته است. اما آنچه مسلم است، این است که، صورت مایل این خیابان از دورهٔ قاجار (سال ۱۲۷۰ شمسی در نقشه عبدالغفار) تا الان حفظ شده است.<br />[۵] &nbsp;برای مشاهده و بررسی حدود خیابان و بناها و گفت&zwnj;گوهایم، سه بار از ابتدا (ولیعصر) تا انتهایِ البرز را در پاییز سال ۱۳۹۶، طی کردم و هرجا توجهم را جلب کرد، ایستادم و عکس برداشتم و در مواجهه با اهالی سوالهایم را پرسیدم. از سه بار معاینهٔ این خیابان، دو بار آن را دوست عزیزم امیرعلی طوسی همراهی&zwnj;ام کرد.<br />[۶] &nbsp;در نقشهٔ عبدالغفار، خیابان مایلی پایین&zwnj;تر از خیابان سپه و بالاتر از سبزی&zwnj;کاری نصرة&zwnj;الدوله و باغ میرآخور وجود دارد. در این نقشه در موقعیت البرز فعلی، نام خیابان &laquo;جناب حاجی&zwnj;شیخ&zwnj;هادی&raquo; ضبط شده است.&nbsp; این خیابان مایل در تمام نقشه&zwnj;های بعد از عبدالغفار در سال ۱۲۷۰ش تا امروز وجود دارد. نتیجه اینکه، خیابان البرز دست&zwnj;کم از دورهٔ ناصری وجود دارد.<br />[۷] &nbsp;در سند مالکیت بسیاری از خانه&zwnj;های البرز و پیرامون، موقعیت بنا را در ناحیهٔ چهار سنگلج ضبط کرده&zwnj;اند. مانند سند خانهٔ مینایی در کوچهٔ انشاء. به نظر می&zwnj;رسد محلهٔ سنگلج تا پایان دورهٔ پهلوی اول در تقسیمات شهری واجد اعتباری اداری بوده است؛ چراکه قدیمی&zwnj;ترین ثبت در سند خانهٔ مینایی سال ۱۳۱۳ است.<br />[۸] یکی از اهالی با شنیدن نام آقای علوی بسیار عصبانی شد و هرچه خواستم علت عصبانی شدنش را توضیح نداد؛ ایشان بسیار محترم بودند و برای مکاتبه با سرهنگ حکیم به من کمک کردند. سایر اهالی با شنیدن نام ایشان از خدماتشان بسیار یاد می&zwnj;کردند و علت بی&zwnj;رونق شدن نماز جماعت را فقدان ایشان می&zwnj;دانستند.<br />[۹] &nbsp;بعد از خلیل رفعت، فرزندش محمد رفعت مالک خشکشویی می&zwnj;شود، و الان آقای علیرضا نجف&zwnj;زاده مسئول رسیدگی به خشکشویی هستند. لازم به ذکر است که خشکشویی دیگری در تهران با نام ژاندارک وجود دارد. این خشکشویی در خیابان انقلاب، روبروی پمپ&zwnj;بنزین وصال است، که با استناد به گفته&zwnj;های آقای نجف&zwnj;زاده مالک آن یهودی بوده و الان به جایی دیگر در خیابان فرودین نقل مکان کرده است.<br />[۱۰] باستیون به بنای مرتفع و قلعه&zwnj;مانندی اطلاق می&zwnj;شود که محل انبار مهمات و اسلحه است. (معین؛ باستیون) در نقشهٔ تهران، سال ۱۳۰۹ ق | ۱۲۷۰ ش موسوم به نقشهٔ عبدالغفار، در موقعیت کنونیِ فروشگاه ارتش، محدوده&zwnj;ای مستطیل شکل به نام &laquo;سربازخانه&raquo; مشخص شده است. برای موقعیت باستیون در دورهٔ پهلوی، نگاه کنید به: نقشهٔ &laquo;وضع و ترتیب خیابان&zwnj;های طهران&raquo; سال ۱۳۰۸ ش، &laquo;نقشهٔ جدید طهران&raquo; سال ۱۳۰۹ ش؛ (رضا شیرازیان، اطلس تهران قدیم، بخش اسناد جغرافیایی تهران در دورهٔ پهلوی)<br />[۱۱] &nbsp;آقای حکیمی مسن&zwnj;اند و به نظر می&zwnj;رسد که بیشتر از ۹۰ سال عمر دارند.<br />[۱۲] &nbsp;احتمالاً منظورشان دکتر احمد فرهاد اولین استاد رادیولوژی دانشکدهٔ پزشکی دانشگاه تهران است.</p>
<p style="text-align: justify;">&nbsp;</p>
</div>
</div>