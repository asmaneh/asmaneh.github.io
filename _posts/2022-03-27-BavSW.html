--- 
title: "در یادبود کریستوفر الکساندر (۱۹۳۶- ۲۰۲۲)" 
authors: asmaneh 
types: news 
tags: کریستوفر الکساندر,زبان الگو,سرشت نظم,معماری و راز جاودانگی 
featured: false
slug: BavSW 
excerpt: "الکساندر و همکارانش در «مرکز ساختار محیط» به گفتۀ خودشان جنبشی ایجاد کردند که «بنیادهای رویکردی به کلّی تازه به معماری، ساختن و برنامه‌ریزی پی می‌ریزد و زمانی به کلّی جایگزین اندیشه‌ها و روش‌های موجود خواهد شد.» ایدۀ کانونی این جنبش ضرورت طراحی خانه‌ها و خیابان‌ها و محلّات به دست مردم برای خودشان است؛ ایده‌ای که دست‌کم زمانی دگرگونی‌ای بنیادین و افراطی در حرفۀ معماری به نظر می‌آمد؛ اما به گفتۀ الکساندر و همکارانش برآمده از این مشاهده است که بیشتر جاهای زیبای جهان را نه معماران که مردم ساخته‌اند." 
--- 
<p style="text-align: justify;">۲۶ اسفند ۱۴۰۰، کریستوفر الکساندر، معمار و نظریه&zwnj;پرداز برجسته، در ۸۶ سالگی درگذشت. الکساندر در دانشگاه کیمبریج در انگلستان در رشته&zwnj;های ریاضیات و معماری تحصیل کرده بود و برای تحصیل تا مقطع دکتری در رشتۀ معماری به ایالات متحده و دانشگاه هاروارد رفت. او سال&zwnj;ها رئیس &laquo;مرکز ساختار محیط&raquo; در دانشگاه کالیفرنیا در برکلی بود. عضو فرهنگستان سلطنتی سوئد و فرهنگستان هنرها و علوم امریکا و عضو هیئت امنای مؤسسۀ معماری شاهزادۀ ولز نیز بود. در محیط دانشگاهی و حرفه&zwnj;ای ایران، او را بیش از همه با دو کتابِ معماری و راز جاوادنگی: راه بی&zwnj;زمان ساختن و نیز یادداشت&zwnj;هایی بر ترکیب فرم می&zwnj;شناسیم که دومی پایان&zwnj;نامۀ دکتری او بود. در محیط حرفه&zwnj;ای و دانشگاهی جهان، او را بیش از همه با کتابِ زبان الگو: شهرها، بناها و ساختن به خاطر می&zwnj;آورند که اثری مشترک با سارا ایشیکاوا و مورِی سیلوراستاین، همکارانش در &laquo;مرکز ساختار محیط&raquo; در دانشگاه کالیفرنیای برکلی، است.&nbsp;</p>
<p style="text-align: justify;">آخرین اثر مهم الکساندر مجموعۀ چهارجلدی سرشت نظم است، حاصل بیش از سی سال کار که در آن سه نوع نگاه به جهان را ارائه کرد: نگاه علمی؛ نگاه بر پایۀ زینت و زیبایی؛ نگاهِ برآمده از عقل سلیم بر پایۀ بینش ما نسبت به زندگی روزمره. این کتاب بناست چارچوبی تازه برای دریافت و تعامل با جهان و روش&zwnj;شناسی خلق فضاهای زیبا و کیهان&zwnj;شناسی&zwnj;ای به دست دهد که در آن هنر و معماری و علم و زندگی دینی و غیردینی در کنار هم ممکن شود.&nbsp;</p>
<p style="text-align: justify;">الکساندر و همکارانش در &laquo;مرکز ساختار محیط&raquo; به گفتۀ خودشان جنبشی ایجاد کردند که &laquo;بنیادهای رویکردی به کلّی تازه به معماری، ساختن و برنامه&zwnj;ریزی پی می&zwnj;ریزد و زمانی به کلّی جایگزین اندیشه&zwnj;ها و روش&zwnj;های موجود خواهد شد.&raquo; ایدۀ کانونی این جنبش ضرورت طراحی خانه&zwnj;ها و خیابان&zwnj;ها و محلّات به دست مردم برای خودشان است؛ ایده&zwnj;ای که دست&zwnj;کم زمانی دگرگونی&zwnj;ای بنیادین و افراطی در حرفۀ معماری به نظر می&zwnj;آمد؛ اما به گفتۀ الکساندر و همکارانش برآمده از این مشاهده است که بیشتر جاهای زیبای جهان را نه معماران که مردم ساخته&zwnj;اند؛ شبیه به آنچه در مقدمۀ یکی از فصل&zwnj;های معماری و راز جاودانگی، دربارۀ ایجاد آنچه &laquo;کیفیت بی&zwnj;نام&raquo; خوانده بود نوشته است: &laquo;این کیفیت را نمی&zwnj;توان در بناها و شهرها ساخت، بلکه صرفاً می&zwnj;توان آن را به صورت غیرمستقیم با فعالیت معمولی مردم ایجاد کرد؛ درست همچون گل که نمی&zwnj;توان آن را ساخت، بلکه فقط می&zwnj;توان آن را از دانه پروراند.&raquo;</p>
<p style="text-align: justify;">- وبسایت زبان الگو، وابسته به مرکز ساختار محیط، محیطی است برای کمک به کسانی ــ متخصص و غیرمتخصص __ که می&zwnj;خواهند با زبان الگو برای خود یا دیگران چیزی بسازند و به این منظور مجموعه&zwnj;ای از اطلاعات و مشاوره&zwnj;ها را در مواردی به رایگان و در مواردی با دریافت حق عضویت به متقاضیان عرضه می&zwnj;کنند:</p>
<p style="text-align: justify;"><a href="https://www.patternlanguage.com/aims/intro.html" target="_blank" rel="noopener">https://www.patternlanguage.com/aims/intro.html</a></p>
<p style="text-align: justify;">- ویدئوی سخنرانی الکساندر در مجموعۀ گروه طراحی شهری (urban design group): <a href="https://www.youtube.com/watch?v=2BAOYxjDgRc" target="_blank" rel="noopener">https://www.youtube.com/watch?v=2BAOYxjDgRc</a></p>
<p style="text-align: justify;">- گفتگوی الکساندر با رادیوی ملی ایالات متحده (NPR) دربارۀ آثارش: <a href="https://www.youtube.com/watch?v=hbwnDdPWjig" target="_blank" rel="noopener">https://www.youtube.com/watch?v=hbwnDdPWjig</a></p>
<p style="text-align: justify;">&nbsp;</p>
<p style="text-align: justify;">&nbsp;</p>