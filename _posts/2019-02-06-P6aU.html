--- 
title: "حمام‌ها در ضرب المثل‌های فارسی*" 
authors: tabassi 
types: blog 
featured: false
slug: P6aU 
gallery: 
- image_path: "/assets/img/posts/P6aU-1.jpg" 
  title: "" 
- image_path: "/assets/img/posts/P6aU-2.jpg" 
  title: "" 
- image_path: "/assets/img/posts/P6aU-3.jpg" 
  title: "" 
- image_path: "/assets/img/posts/P6aU-4.jpg" 
  title: "" 
- image_path: "/assets/img/posts/P6aU-5.jpg" 
  title: "" 
 
--- 
<p>مقدمه</p>
<p>معماری، ظرف زندگی است. زندگی در همه صورت&zwnj;های آن جز در این ظرف تجلی نمی&zwnj;یابد. از همین رو واژگان معماری چه در سخن ادیبانه، و چه در کلام عامیانه همواره به کار می&zwnj;رود. لذا علاوه بر هر متن فصیح فارسي، ادبیات عامه نیز بخشی مهم از ادب پارسی است که شایسته جست و جو برای یافتن واژه&zwnj;های معماری و مردم&zwnj;شناسی است و دقیقأ از این دیدگاه، ادبیات عامه برای یافتن واژه&zwnj;هایی که نزد مردم و جامعه زنده بوده و کاربرد داشته&zwnj;اند، مرجعی مطمئن&zwnj;تر از ادب کلاسیک و درباری است.</p>
<p>از سوی دیگر، پاکیزگی تن و جان از روزگاران کهن نزد اقوام آریایی متداول بوده و مستندات بسیاری درباره قداست و حرمت آب، در ادوار پیش از اسلام در دست است. با فراگیر شدن اسلام، غسل&zwnj;های متعدد و شستشوهای چندباره روزانه (وضو) از منظر آیین جدید نیز اهمیت یافت. فعل استحمام در مکانی با نام حمام صورت می&zwnj;گرفته که در ابتدای شکل&zwnj;گیری، فاقد معماری قابل تشخیص بوده است. اما در طول تاریخ، معماران ایرانی بتدریج آن را از آبزن به فضایی باشکوه بدل ساختند.&nbsp;</p>
<p>بنا به دلایل متعدد، حمام&zwnj;ها از آسیب&zwnj;پذیر&zwnj;ترین گونه&zwnj;های معماری به شمار می&zwnj;روند که همواره مورد تغییرات اساسی یا تخریب کامل قرار گرفته&zwnj;اند و متأسفانه فرهنگ گرمابه&zwnj;ها بسیار بیشتر و پیش&zwnj;تر از کالبد آن&zwnj;ها در معرض نابودی است. نقش حمام در نظام روابط اجتماعی، پیوند مستحکم و دیرپای آن با آیین&zwnj;های گذر و آداب و رسوم مذهبی و محلی، ارتباط درخور عنایت با علوم و روش&zwnj;های سنتی پزشکی و حضور در اغلب عرصه&zwnj;های فرهنگ مردم از جمله ویژگی&zwnj;هایی است که حمام&zwnj;ها را در قیاس با دیگر گونه&zwnj;های معماری در جایگاهی ممتاز قرار می&zwnj;دهد. بنابراین با توجه به این وضع نابسامان نباید در ضرورت مستندسازی و تجزیه و تحلیل وجوه غیر مادّی گرمابه&zwnj;ها، به عنوان بخشی از میراث فرهنگیِ جهان ایرانی تردیدی روا داشت.&nbsp;</p>
<p>این مطالعه با همین رویکرد و با روشی توصیفی تطبیقی به باز&zwnj;شناسی حمام در ادبیات عامه پرداخته و به جهت گستردگی مباحث این حوزه، از میان وجوه متعدد ادبیات عامیانه فقط به ضرب المثل&zwnj;های فارسی اکتفا کرده و سایر موضوعات را فرو گذاشته است. همچنین از روش تاریخی برای نقد و بررسی مستندات مکتوب بهره گرفته و سعی شده است که روایی اسناد و منابع، تا حد ممکن مورد نقد بیرونی و درونی قرار گیرد تا بر اعتبار تحقیق افزوده شود.&nbsp;</p>
<p>۱- مطالعات نظری</p>
<p>الف. پیشینه تحقیق درباره ضرب المثل&zwnj;های فارسی: ضرورت&zwnj;های آیینی و رویکردهای بهداشتی باعث شدند که شستشو و استحمام به یکی از آداب و رسوم ایرانیان بدل گردد که از بدو تولد، حتی تا پس از مرگ نیز با آدمی همراه است. بدین اعتبار اغلب کتاب&zwnj;ها، مقالات، سفرنامه&zwnj;ها، رساله&zwnj;ها، فرمان&zwnj;ها و به طور کلی تمامی متون، شایسته جستجو به منظور یافتن ردّی از حمام یا سایر وجوه مرتبط با آن هستند.&nbsp;</p>
<p>نخستین و مهم&zwnj;ترین منبع درباره امثال فارسی مقاله کتاب&zwnj;شناسی ضرب المثل&zwnj;ها است که طی آن ۳۵۰ کتاب و ۱۰۵ مقاله در این حوزه معرفی شده&zwnj;اند تا پژوهندگان بتوانند به اتکای آن دامنه تحقیق را توسعه داده از مکرر کردن پژوهش&zwnj;ها اجتناب کنند (ذوالفقاری، ۱۳۸۵). برخی از منابع به گردآوری و بعضی دیگر به روایت داستان&zwnj;های امثال پرداخته&zwnj;اند. شماری از منابع نیز با نگاهی تحلیلی به موضوع، سعی در ارتقای دانش ادبیات عامه در این حوزه داشته&zwnj;اند. مقالاتی همچون شیوه نامه تدوین مثل&zwnj;های ایرانی (ذوالفقاری، ۱۳۸۳) و سیری در داستان&zwnj;های امثال (ذوالفقاری، ۱۳۸۴) از جمله آن&zwnj;ها به شمار می&zwnj;روند. تلاش&zwnj;هایی با نگاهی نو (پارسا، ۱۳۸۴) و در مطالعات تطبیقی ضرب المثل&zwnj;ها نیز صورت گرفته است (ناصری، ۱۳۸۶). از منابع متقدم نیز باید به مقالات تقسیمات مثل (بهمنیار، ۱۳۲۹) و سخنی در زمینه امثال (رضوانیان، ۱۳۵۶) اشاره کرد.&nbsp;</p>
<p>اما بدون شک مهم&zwnj;ترین اثری که در این حوزه تاکنون فراهم آمده کتاب ارزشمند فرهنگ بزرگ ضرب المثل&zwnj;های فارسی است که علی رغم برخی انتقاد&zwnj;ها (سبزیان&zwnj;پور و جهانی، ۱۳۹۱؛ واعظ&zwnj;زاده، ۱۳۹۰) همچنان تنها منبع جامع، قابل اعتنا و شایسته اعتماد در این خصوص به شمار می&zwnj;رود (ذوالفقاری، ۱۳۸۸). مقاله بازخواني امثال و حكم به منظور بازيابي واژه&zwnj;ها و اصطلاحات معماري و شهرسازي نیز در همین حوزه به شناسایی، طبقه بندی و تحلیل وجوه معمارانه موجود در کتاب ارزشمند امثال و حکم پرداخته است (طبسی، ۱۳۹۱).&nbsp;&nbsp;</p>
<p>ب. ضرب&zwnj;المثل&nbsp;</p>
<p>- تعاریف، ویژگی&zwnj;ها و وجوه متعدد امثال: از بررسی منابع متعددی که سعی در تعریف مثل داشته&zwnj;اند می&zwnj;توان ویژگی&zwnj;های امثال را چنین برشمرد: ایجاز و کوتاهی، شهرت و رواج در میان مردم، جنبه&zwnj;های اندرزی، روشنی و درستی معنا، حسن تشبیه، حسن تأثیر و جاذبه، جمله&zwnj;ای بودن، تکیه بر تجربه، شمول و کلیّت، جنبه کنایی، انعکاس اندیشه و آیینه زندگی، روانی لفظ و سادگی، کاربرد وسیع، جنبه استعاری، تغییر شکل و نامعلوم بودن پدید آورنده (ذوالفقاری، ۱۳۸۸: ۲۳).&nbsp;</p>
<p>تنها تعریف جامع و مانع از مثل را حسن ذوالفقاری ارایه داده است: &laquo;مثل جمله&zwnj;ای است کوتاه، مشهور و &zwnj;گاه آهنگین حاوی اندرز&zwnj;ها، مضامین حکیمانه و تجربیات قومی مشتمل بر تشبیه، استعاره یا کنایه که به دلیل روانی الفاظ، روشنی معنا، سادگی، شمول و کلیّت در میان مردم رواج یافته و با تغییر یا بدون تغییر آن را به کار می&zwnj;برند.&raquo; (همان: ۲۵).&nbsp;در بسیاری از منابع، واژه&zwnj;های امثال و کنایات به صورت مترادف به کار گرفته شده&zwnj;اند. باید توجه داشت که کنایه با ضرب المثل تفاوت&zwnj;هایی ظریف دارند که بحث درباره آن خارج از حوصله این مقاله است (رک: ذوالفقاری، ۱۳۸۷).&nbsp;</p>
<p>- طبقه&zwnj;بندی امثال: از جمله مهم&zwnj;ترین وجوهی که در مطالعه ضرب المثل&zwnj;ها باید مورد توجه قرار گیرد می&zwnj;توان به زبان و ساخت زبانی، لحن و بیان، زیبایی&zwnj;شناسی، قدمت و رواج، درون مایه و محتوا و ریشه&zwnj;های امثال اشاره کرد. مثل&zwnj;ها را از شش جنبه می&zwnj;توان بررسی و طبقه بندی نمود: از نظر منظوم یا منثور بودن مثل؛ به لحاظ حجم ضرب المثل؛ از نظر شکل و ساختار؛ از نظر منشاء؛ بر اساس محتوا؛ و از نظر بیان و لحن امثال (ذوالفقاری، ۱۳۸۳: ۶۷- ۶۵). مثل&zwnj;ها را از جنبه داستان مثل نیز می&zwnj;توان و باید مورد بررسی و طبقه بندی قرار داد که به جهت گستردگی موضوع، این مهم به فرصتی دیگر وانهاده شده است.&nbsp;</p>
<p>۲- روش پژوهش&nbsp;</p>
<p>در این جستجو ضرب المثل&zwnj;هایی را که به نحوی به وجوه متعدد حمام&zwnj;ها مربوط بوده است تا حد ممکن از منابع متعدد استخراج کرده&zwnj;ایم. بدیهی است به علت تعدد منابع و وفور ضرب المثل&zwnj;ها چه بسا شماری از امثال مرتبط نیز از قلم افتاده باشند. لذا تأکید می&zwnj;شود که آنچه فراهم آمده (مجموعاً ۱۳۴ ضرب المثل) فقط در حد توان نگارنده و دسترسی وی به منابع بوده که برای نشان دادن اهمیت موضوع کفایت است و البته منطقاً احصای تمام ضرب المثل&zwnj;ها نیز راه به جایی نخواهد برد. نتایج و یافته&zwnj;های این جست&zwnj;و&zwnj;جو نخست برحسب حروف الفبا مرتب شد، &zwnj;و سپس در مرحله&zwnj;ای دیگر صورت تحلیلی به خود گرفت.&nbsp;</p>
<p>به جهت جلوگیری از اطاله مقاله، فقط در برخی موارد، شاهد مثال آورده&zwnj;ایم. معیار برای انتخاب شاهد مثال&zwnj;ها، مناسبت بیشتر آن&zwnj;ها با موضوع مورد بحث، اشتهار و رواج ضرب المثل، نشان دادن معانی مختلف مورد نظر در آن&zwnj;ها، تکراری نبودن و نهایتاً زیبایی امثال بوده است. در طبقه بندی امثال، ابتدا تقسیمات ضرب المثل&zwnj;ها بر اساس شیوه نامه تدوین مثل&zwnj;های ایرانی (ذوالفقاری، ۱۳۸۳) را مدّ نظر داشته و سپس متوجه طبقه بندی محتوایی امثال بوده&zwnj;ایم.</p>
<p>۳- طبقه بندی و تحلیل یافته&zwnj;های پژوهش</p>
<p>۳- ۱- طبقه بندی اولیه: در نخستین گام، طبقه بندی امثال از پنج منظر (بر اساس نظم و نثر بودن مثل، حجم ضرب المثل، شکل و ساختار، منشاء و لحن و بیان ضرب المثل) صورت گرفته است و نتایج تحلیلی آنها در جداول ۱ تا ۵ ارایه شده اند.&nbsp;</p>
<p>طبقه بندی و تحلیل یافته&zwnj;های پژوهش بر اساس تقسیمات اولیه در جدول&zwnj;های ۱ تا ۵ ارایه شده&zwnj;اند. مطالعه حاضر نشان می&zwnj;دهد که اگرچه ضرب المثل&zwnj;های منثور حدود هشت برابر امثال منظوم هستند اما این بدان معنا نیست که امثال منثور فاقد ظرافت&zwnj;های زبانی و کلامی هستند. بیش از ۸۰ درصد امثال از نظر حجم، ضرب المثل بلند به شمار می&zwnj;آیند.&nbsp;</p>
<p>بیش از ۶۱ درصد امثال (از مجموع ۱۱۹ مثل منثور) به صورت جمله ساده خبری به کار برده می&zwnj;شوند. به عبارت دیگر، امثال در عین ظرافت زبانی، سعی در بیان لبّ مطلب به ساده ترین شکل ممکن دارند و کم بودن امثال تشبیهی نیز خود دلالت بر این مهم تواند داشت. در این پژوهش به ترتیب شبه جمله، جملات استفهامی، امری، شرطی و خطابی در مراتب بعدی قرار دارند و حدود شش درصد امثال به شکل مصدری ثبت و ضبط شده&zwnj;اند. شش مورد ضرب المثل تشبیهی و ۳۲ مورد ضرب المثل داستان دار در این مطالعه مشاهده شده است که بررسی و طبقه بندی این گونه از امثال باید مورد توجه قرار گیرد.&nbsp;&nbsp;</p>
<p>در پژوهش حاضر فقط یک ضرب المثل با منشاء عربی و شش ضرب المثل بومی و محلی دیده شده است. امثال بررسی شده از نظر لحن و بیان در بیش از ۳۶ درصد موارد دارای لحن طنز و حدود ۳۰ درصد دارای لحن جدی و معمولی هستند. نکته مهم اینکه فقط در ۲۱ مورد از لحن نازیبا استفاده شده است و فقط ۱۰ مورد از ۱۳۴ مورد دارای الفاظ رکیک یا مستهجن می&zwnj;باشند که نشان از پاکی و رعایت کلام عامه دارد. لحن خطابی، روایی و گفتگویی نیز در جایگاه&zwnj;های بعدی قرار دارند.&nbsp;</p>
<p>۳- ۲- تحلیل و طبقه بندی بر اساس محتوای عمومی:&nbsp;</p>
<p>الف. عقاید مذهبی (۲ مورد):&nbsp;</p>
<p>- حایض او من شده به گرمابه&nbsp;&nbsp;&nbsp;ماهی او من تپیده در تابه (دهخدا، همان: ۶۸۸)&nbsp;</p>
<p>- هذا مسجد، هذا حمام. (لطفی و مسجدی، ۱۳۹۰: ۳۷۲)&nbsp;</p>
<p>ب. عقاید خرافی (۸ مورد):&nbsp;</p>
<p>- این جور بود؟ (بقایی، ۱۳۷۰: ۱۵۸)&nbsp;</p>
<p>- بچه خمیره، خدا کریمه. (وکیلیان، ۱۳۶۸: ۶۱)</p>
<p>- حمام جن است. (دهخدا، همان: ۷۰۲)&nbsp;</p>
<p>- حمام جن است، یکی از دیگری بلندتر. (لطفی و مسجدی، ۱۳۹۰: ۳۷۳)</p>
<p>- حموم جهود&zwnj;ها. (هدایت، ۲۵۳۶: ۱۸)&nbsp;</p>
<p>- سم همه گرد است. (بهمنیاری، ۱۳۸۱: ۳۴۱)</p>
<p>- قوز بالای قوز. (دهخدا، همان: ۱۱۶۸)&nbsp;</p>
<p>- همه سم دارند. (امینی، همان: ۳۱۱)&nbsp;</p>
<p>پ. قوانین میان مردم (۱۸ مورد):&nbsp;</p>
<p>- از خودش دیوانه&zwnj;تر ندیده بود. (وکیلیان، همان: ۲۶)&nbsp;</p>
<p>- پایش روی گنج است. (بهمنیاری، ۱۳۸۱: ۱۱۵)&nbsp;</p>
<p>- صابون چرک را می&zwnj;برد و چرک صابون را. (شکورزاده، همان: ۴۹۰)&nbsp;</p>
<p>- حموم بری عرق می&zwnj;کنی. (لطفی و مسجدی، همان: ۳۷۴)&nbsp;</p>
<p>- هر چه قل قل می&zwnj;کند قلیان نیست. (مجتهدی، همان: ۲۶۷)&nbsp;</p>
<p>ت. مدح و ذمّ (جمعاً ۱۶ مورد):&nbsp;</p>
<p>* گروه&zwnj;ها و اقوام (۴ مورد):&nbsp;</p>
<p>- حمام، زنانه شد. (پرتوی آملی، همان: ۴۱۵)&nbsp;</p>
<p>* اشخاص (۷ مورد):&nbsp;</p>
<p>- ابوبکر سبزوار از این بهتر نمی&zwnj;شود. (ذوالفقاری *، ۱۳۸۴: ۷۳)&nbsp;</p>
<p>- جلوی دهن آمیرزا بقا را می&zwnj;بندد. (باستانی پاریزی، ۱۳۴۶: ۱۴)&nbsp;</p>
<p>* شهر&zwnj;ها و اماکن (۳ مورد):&nbsp;</p>
<p>- رو که نیست، سنگ پای قزوین است. (شکورزاده، همان: ۴۱۶)&nbsp;</p>
<p>* حیوانات (۲ مورد):&nbsp;</p>
<p>- مگر تو مرغابی هستی که ماهی یک مرتبه حمام می&zwnj;روی؟ (خضرایی، همان: ۳۷۳)&nbsp;</p>
<p>ث. مسایل پزشکی و بهداشتی (۴ مورد):&nbsp;</p>
<p>- آب هکماوار برای من ساخته است. (مجتهدی، ۱۳۳۴: ۲۷۰)</p>
<p>- آن سیه رو که نام اوست زکام&nbsp;&nbsp;&nbsp;اولش فصد و آخرش حمام (دهخدا، همان: ۵۷)&nbsp;</p>
<p>- جامع هفت چیز در یک روز&nbsp;&nbsp;&nbsp;&nbsp;&nbsp;&nbsp;عجب است ار نمیرد آن دابه</p>
<p>سیر بریان و جوز و ماهی و ماست&nbsp;&nbsp;&nbsp;تخم مرغ و جماع و گرمابه&nbsp;&nbsp;&nbsp;سعدی</p>
<p>- هلیله و ملیله، روغن میخ طویله، گرد ته خزینه. (شکورزاده، ۱۳۷۲: ۷۳۷)</p>
<p>ج. مسایل اجتماعی (۶۱ مورد):&nbsp;</p>
<p>- اگر شد، آب آشم؛ نشد، آب سرم. (مجتهدی، ۱۳۳۴: ۵۸)&nbsp;</p>
<p>- حساب همه چیز را کردم، این یکی در حسابم نبود. (امینی، ۱۳۲۴: ۳۴۳)&nbsp;</p>
<p>- بوقش را زدند. (پرتوی آملی، ۱۳۸۵، ج۱: ۲۱۹)</p>
<p>- تعارف آب حمامی خرجی ندارد. (لطفی و مسجدی، همان: ۳۷۲)&nbsp;</p>
<p>- حمام جای خر بستن نیست. (دهخدا، همان: ۷۰۲)&nbsp;</p>
<p>- سر می&zwnj;تراشم گریه می&zwnj;کنند روضه می&zwnj;خوانم خنده می&zwnj;کنند. (بهمنیاری، ۱۳۸۱: ۳۳۳)</p>
<p>- هم سفره نان است و هم لنگ حمام. (شکورزاده، همان: ۷۴۱)&nbsp;</p>
<p>چ. مسایل اخلاقی (۲۸ مورد):&nbsp;</p>
<p>- کمال همنشین در من اثر کرد&nbsp;&nbsp;&nbsp;[وگرنه من&zwnj;&zwnj; همان خاکم که هستم] (سعدی، ۱۳۶۶: ۷۴)&nbsp;</p>
<p>- من قنداب دادم گنداب خوردم، تو که گنداب می&zwnj;دهی ببین چه می&zwnj;خوری. (گروسین، ۱۳۷۰: ۱۷۷)&nbsp;</p>
<p>- حمامی به حمامی می&zwnj;رسد صندوق می&zwnj;بوسد. (دهخدا، همان: ۷۰۳)&nbsp;</p>
<p>ح. مسایل اساطیری و تاریخی و سیاسی (۵ مورد):&nbsp;</p>
<p>- مثل رستم در حمام. (دهخدا، همان: ۱۴۳۹)&nbsp;</p>
<p>- جلوی دهن آمیرزا بقا را می&zwnj;بندد. (باستانی پاریزی، ۱۳۴۶: ۱۴)</p>
<p>- تنبل شاه عباسی. (سرمد، ۱۳۷۶: ۱۲۸)&nbsp;</p>
<p>یافته&zwnj;های طبقه بندی شده در این بخش در جدول شماره ۶ از نظر کمّی تحلیل شده&zwnj;اند.</p>
<p>تحلیل محتوای عمومی امثال نشان می&zwnj;دهد که اگرچه ارتباط تنگاتنگی بین طهارت و عبادت وجود دارد اما فقط ۲ مورد (۱/۴ درصد) از امثال به این موضوعات مذهبی اشاره دارند. بر اساس باورهای عامیانه، گرمابه&zwnj;ها جایگاه اجنه هستند اما این موضوع خرافی، فقط ۵/۶ درصد از امثال را به خود اختصاص داده است که نشان می&zwnj;دهد این باور خرافی، نزد عامه مردم چندان هم جدی نیست.&nbsp;</p>
<p>کم بودن موارد و اشارات پزشکی (۲/۸ درصد)، تاریخی و سیاسی و اساطیری (۳/۵ درصد) نشان از اهمیت کمتر این موضوعات در سطح عامه جامعه است اما در نقطه مقابل، مسایل اجتماعی به طور عام (شامل قوانین رایج در میان مردم، مدح و ذمّ، موضوعات اجتماعی و اخلاقی) با مجموع ۱۲۳ مورد (۸۶/۱ درصد) نشان می&zwnj;دهد که پرداختن به مسایل اجتماعی نزد عامه ایرانیان از اهمیت خاصی برخوردار است که خود به نوعی نشان دهنده واقع گرایی (و نه خرافه گرایی) ایرانیان است.</p>
<p>۳- ۳- طبقه بندی و تحلیل محتوا از منظر معماری:&nbsp;</p>
<p>الف. کالبد معماری حمام (جمعاً ۱۸ مورد):&nbsp;</p>
<p>* هندسه و تناسبات (۲ مورد):&nbsp;</p>
<p>- نه به اون حموم رهنون، نه به اون مسجد سمنون. (لطفی و مسجدی، همان: ۳۷۳)&nbsp;</p>
<p>* فضاهای معماری (۷ مورد):&nbsp;</p>
<p>- بزرگی حمام را از سربینه&zwnj;اش می&zwnj;توان شناخت. (شکورزاده، همان: ۱۷۱)&nbsp;</p>
<p>- خیلی خوش پر و پاچه است لب خزینه هم می&zwnj;نشیند. (شکورزاده، همان: ۳۴۷)&nbsp;</p>
<p>- ما هم تون را می&zwnj;تابیم هم بوق را می&zwnj;زنیم (شکورزاده، همان: ۶۱۹)&nbsp;</p>
<p>- توی خزینه همه کس خوش آواز است. (شکورزاده، همان: ۲۵۴)</p>
<p>- لب خزینه را می&zwnj;بوسد و توی خزینه می&zwnj;شاشد. (شکورزاده، همان: ۶۰۶)&nbsp;</p>
<p>* گونه&zwnj;شناسی حمام (۴ مورد):&nbsp;</p>
<p>- حمام ده را به بوق چکار است؟ (دهخدا، همان: ۷۰۳)&nbsp;</p>
<p>- من گرسنه در برابرم سفره نان&nbsp;&nbsp;&nbsp;همچون عزبم بر در حمام زنان (دهخدا، همان: ۱۷۴۸)&nbsp;</p>
<p>* موقعیت شهری و روستایی (۵ مورد):&nbsp;</p>
<p>- آن یکی پرسید اشتر را که هی&nbsp;&nbsp;&nbsp;از کجا می&zwnj;آیی &zwnj;ای فرخنده پی&nbsp;</p>
<p>گفت از حمام گرم کوی تو&nbsp;&nbsp;&nbsp;گفت خود پیداست از زانوی تو (مولوی، دفتر پنجم مثنوی)</p>
<p>- حمام ده را بوق نباید. (دهخدا، همان: ۷۰۳)&nbsp;</p>
<p>- غیر ناکامی درین ره کام نیست&nbsp;&nbsp;&nbsp;راه عشق است این ره حمام نیست (دهخدا، ۱۳۶۳: ۸۶۲)&nbsp;</p>
<p>- هذا مسجد، هذا حمام. (لطفی و مسجدی، همان: ۳۷۲)&nbsp;</p>
<p>ب. تأسیسات حمام (جمعاً ۱۸ مورد):&nbsp;</p>
<p>* آب حمام (۱۰ مورد):&nbsp;</p>
<p>- مثل آب حمام. (دهخدا، همان: ۱۴۰۰)&nbsp;</p>
<p>- به گرمی آب حمام است. (روح الامینی، همان: ۷۳)&nbsp;</p>
<p>* هوای حمام (۵ مورد):&nbsp;</p>
<p>- حمام هم به این گرمی نیست. (لطفی و مسجدی، همان: ۳۷۴)&nbsp;</p>
<p>- مثل دزفولی: خرس و بچه&zwnj;اش را بوردن حموم، گرم بید، پاهاش سوختش، بچشه وَنِد زیر پاش و نشست سرش. (میرنیا، همان: ۳۷۱)&nbsp;</p>
<p>- میمون در حمام بچه&zwnj;اش را زیر پایش می&zwnj;گذارد. (دهخدا، همان: ۱۷۷۹)&nbsp;</p>
<p>* سوخت حمام (۱ مورد):&nbsp;</p>
<p>- آب گرمابه را پارگین شاید. (دهخدا، همان: ۱۳)&nbsp;</p>
<p>* فاضلاب حمام (۲ مورد):&nbsp;</p>
<p>- آب حمام، مفت فاضلاب. (شکورزاده، همان: ۲)&nbsp;</p>
<p>پ. تزیینات حمام (جمعاً ۷ مورد):&nbsp;</p>
<p>* نقوش سردر حمام (۳ مورد):&nbsp;</p>
<p>- اگر تو آدمی اعتقاد من این است&nbsp;&nbsp;&nbsp;که دیگران همه نقشند بر درِ حمام (روح الامینی، همان: ۷۳)</p>
<p>- رستم درِ حمام است. (دهخدا، ۱۳۶۳: ۸۶۶)&nbsp;</p>
<p>* نقوش داخل حمام (۴ مورد):&nbsp;</p>
<p>- نقش گرمابه. (دهخدا، ۱۳۶۳: ۱۴۹۵)</p>
<p>- نقش رستم کو به حمامی بود&nbsp;&nbsp;&nbsp;قرن حمله فکر هر خامی بود (دهخدا، همان: ۸۶۶)&nbsp;</p>
<p>ت. سایر موارد (فقط اشاره به واژه حمام یا گرمابه) (۲۵ مورد):&nbsp;</p>
<p>- حمام داشتیم بچه&zwnj;ها خوردند. (دهخدا، همان: ۷۰۳)&nbsp;</p>
<p>- حمام نرفتن بی&zwnj;بی از بی&zwnj;چادری است. (دهخدا، همان: ۷۰۳)&nbsp;</p>
<p>یافته&zwnj;های طبقه بندی شده در این بخش در جدول شماره ۷ از نظر کمّی تحلیل شده&zwnj;اند.</p>
<p>تحلیل کیفی یافته&zwnj;های تحقیق نشان می&zwnj;دهد که در ۱۳۴ ضرب المثل بررسی شده، ۶۸ مرتبه به موضوعات مرتبط با معماری حمام&zwnj;ها اشاره شده است. موضوعات مورد نظر مردم در ضرب المثل&zwnj;ها عموماً متوجه به کارگیری واژه حمام یا گرمابه است. به نظر می&zwnj;رسد که معماری حمام بنا به دلایل متعدد بستری برای بیان موضوعات بوده باشد. اشارات صریح به ابعاد و تناسبات، فضاهای حمام، گونه&zwnj;شناسی و سایر موارد، نشان از دقت نظر عامه مردم به جزییات و شناخت صحیح ایشان از مسایل فنی دارد. کالبد معماری حمام&zwnj;ها با چهار موضوع و جمعاً ۱۸ مورد (۲۶/۴۷ درصد)، تأسیسات گرمابه&zwnj;ها نیز با تنوع و فراوانی مشابه دلیلی بر این مدعا است. تزیینات حمام&zwnj;ها اما در این میان کمتر (۷ مورد و ۱۰/۲۹ درصد) مورد اقبال بوده&zwnj;اند.</p>
<p>۳- ۴- طبقه بندی و تحلیل محتوا از منظر مردم&zwnj;شناسی:&nbsp;</p>
<p>الف. آداب و رسوم حمام (جمعاً ۱۷ مورد):&nbsp;</p>
<p>* حمام عروس (۱ مورد):&nbsp;</p>
<p>- عروس حمام بَر است. (لطفی و مسجدی، همان: ۳۷۳)&nbsp;</p>
<p>* شستشو و استحمام (۷ مورد):&nbsp;</p>
<p>- لنگ حمام است هر کس بست بست. (دهخدا، همان: ۱۳۷۰)&nbsp;</p>
<p>- سر و کیسه کردن. (مرتضویان، ۱۳۴۰: ۱۰۹)&nbsp;</p>
<p>- صابونش به تن همه خورده. (رضایی و باتقوا، همان: ۱۷۸)&nbsp;</p>
<p>- مثل همدانی: حمام می&zwnj;ری بمال، مسجد می&zwnj;ری بنال. (ذوالفقاری، ۱۳۸۳: ۶۶)&nbsp;</p>
<p>* حنا بستن (۴ مورد):&nbsp;</p>
<p>- اگر من مُردم برو حمام حنا ببند. (روح الامینی، همان: ۷۲)&nbsp;</p>
<p>- حنای زیاد را به پاشنه ببندند. (لطفی و مسجدی، همان: ۳۷۲)</p>
<p>- دست کسی را توی حنا گذاشتن. (پرتوی آملی، ۱۳۸۵، ج۱: ۵۲۰)&nbsp;</p>
<p>&nbsp;* سر تراشیدن (۲ مورد):&nbsp;</p>
<p>- دلاک&zwnj;ها چو بیکار مانند سر یکدیگر تراشند (رضایی و باتقوا، همان: ۱۷۸)&nbsp;</p>
<p>* سایر موارد (۳ مورد):&nbsp;</p>
<p>- از حمام می&zwnj;آیی برو خانه شوهر؛ از جامه شویی، خانه مادر! (دهخدا، همان: ۱۲۳)&nbsp;</p>
<p>- بوقش را زدند. (پرتوی آملی، همان: ۲۱۹)&nbsp;</p>
<p>- حمام که به ما رسید زنانه شد. (شکورزاده، همان: ۳۰۲)&nbsp;</p>
<p>ب. مشاغل حمام (جمعاً ۱۵ مورد):&nbsp;</p>
<p>* تون تاب (۳ مورد):&nbsp;</p>
<p>- بترس از آن تون تابی که حمامی شده باشد. (شکورزاده، ۱۳۷۲: ۱۵۴)</p>
<p>- تون تابی که حمامی شود به منصب رسیده است. (شکورزاده، همان: ۲۵۳)&nbsp;</p>
<p>* حمامی (۷ مورد):&nbsp;</p>
<p>- مثل حمامی&zwnj;ها (دهخدا، همان: ۱۴۲۶)&nbsp;</p>
<p>- حمامی حمامی را نمی&zwnj;تواند ببیند. (شکورزاده، ۱۳۷۲: ۳۰۳)&nbsp;</p>
<p>- گدا گدا را نمی&zwnj;تواند ببیند، حمامی حمامی را. (شکورزاده، ۱۳۷۲: ۵۸۳)</p>
<p>* دلاک (۴ مورد):&nbsp;</p>
<p>- دلاکی را با سر من یاد می&zwnj;گیرد. (رضایی و باتقوا، همان: ۱۷۸)&nbsp;</p>
<p>- دلاکی و استغنا؟ (لطفی و مسجدی، ۱۳۹۰: ۳۷۲)</p>
<p>* جامه دار (۱ مورد):&nbsp;</p>
<p>- یک حمام خراب چند جامه دار می&zwnj;خواهد؟ (دهخدا، همان: ۲۰۴۰)&nbsp;</p>
<p>پ. وسایل حمام (۲۴ مورد):&nbsp;</p>
<p>* تخت حمام (۱ مورد):&nbsp;</p>
<p>- برای تون تاب تخت حمام تخت سلطنت است. (شهری، ۱۳۷۹: ۱۵۶)&nbsp;</p>
<p>* بوق حمام (۸ مورد):&nbsp;</p>
<p>- بوق روی حمام است. (دهخدا، همان: ۵۴۷)&nbsp;</p>
<p>- تجارت بوق حمام. (شهری، ۱۳۷۹: ۲۳۳)</p>
<p>- سقش را با بوق حمام برداشته&zwnj;اند. (هدایت، ۲۵۳۴: ۳۴)&nbsp;</p>
<p>* سنگ پا (۳ مورد):&nbsp;</p>
<p>- تو حموم زمین خورده، سنگ پا رفته تو... ونش. (لطفی و مسجدی، همان: ۳۷۲)&nbsp;</p>
<p>- مگر سنگ پا گم شده؟ (روح الامینی، همان: ۷۳)&nbsp;</p>
<p>* لُنگ حمام (۶ مورد):&nbsp;</p>
<p>- دنیا لنگ حمام است هر روز عورت یکی را می&zwnj;پوشاند. (شکورزاده، همان: ۳۸۵)&nbsp;</p>
<p>- حمومی به حمومی که برسه واسش لنگ می&zwnj;اندازه. (لطفی و مسجدی، همان: ۳۷۳)&nbsp;</p>
<p>* طاس و دولچه (۵ مورد):&nbsp;</p>
<p>- مگر طاس حمام گم شده؟ (روح الامینی، ۱۳۸۶: ۷۳)&nbsp;</p>
<p>- تو حموم شلوغ طاس و دولچه گم می&zwnj;شه. (لطفی و مسجدی، همان: ۳۷۲)&nbsp;</p>
<p>* کیسه (۱ مورد):&nbsp;</p>
<p>- سر و کیسه کردن. (مرتضویان، ۱۳۴۰: ۱۰۹)&nbsp;</p>
<p>ت. مواد مصرفی در حمام (جمعاً ۱۰ مورد):&nbsp;</p>
<p>* حنا (۴ مورد):&nbsp;</p>
<p>- دست کسی را توی حنا گذاشتن. (پرتوی آملی، همان: ۵۲۰)&nbsp;</p>
<p>* گِل و صابون (۶ مورد):&nbsp;</p>
<p>- به تو چه که خانه قلی صابون می&zwnj;پزند! (شکورزاده، همان: ۱۹۰)&nbsp;</p>
<p>- صابون به پای کسی مالیدن. (رضایی و باتقوا، ۱۳۸۲: ۱۷۸)&nbsp;</p>
<p>- مثل بهبهانی: یا نمی&zwnj;شُم حموم یا پَشتی گِلُم می&zwnj;. (فرجیان و نجف&zwnj;زاده بارفروش، ۱۳۷۰، ج۳: ۹۱۳)&nbsp;</p>
<p>- جانم از تن چو تن ز جان شده کاهان&nbsp;&nbsp;&nbsp;صابون از جامه کاست جامه ز صابون (رضایی و باتقوا، همان: ۱۷۸)&nbsp;</p>
<p>ث. بازی&zwnj;های حمام (۱ مورد):&nbsp;</p>
<p>- حمومک مورچه داره بشین و پاشو. (دهخدا، همان: ۷۰۳)&nbsp;</p>
<p>یافته&zwnj;های طبقه بندی شده در این بخش در جدول شماره ۸ از نظر کمّی تحلیل شده&zwnj;اند.</p>
<p>تحلیل کیفی یافته&zwnj;های پژوهش از منظر مردم&zwnj;شناسی، نشان از گستردگی کاربرد واژه&zwnj;های مرتبط با حمام&zwnj;ها دارد. جمعاً در ۱۳۴ ضرب المثل بررسی شده ۶۷ مرتبه به واژه&zwnj;های مرتبط با مردم&zwnj;شناسی اشاره شده است. در این میان، وسایل حمام&zwnj;ها (با ۲۴ مورد و ۳۵/۸۲ درصد) بیش از سایر موضوعات، مورد توجه بوده است که شاید نشان از قدرت درک و فهم بصری عامه دارد. آداب شستشو و گرمابه زدن با ۱۷ مورد در جایگاه بعدی قرار دارد. تنوع موضوعات مطروحه در آداب و رسوم، می&zwnj;تواند ما را به دقت نظر عامه در این خصوص رهنمون شود. از لنگ بستن برای شستشو تا حنا بستن، تراشیدن سر و لیف و کیسه کشیدن، تا مشت و مال و لنگ گشادن همگی به وضوح تمام مورد نظر بوده&zwnj;اند.&nbsp;</p>
<p>مشاغل حمام نیز اگرچه نه به کمال، اما مورد اشاره قرار گرفته&zwnj;اند. به نظر می&zwnj;رسد که چون عموماً مردم با حمامی و دلاک سر و کار دارند لذا این رده شغلی بیشتر مدّ نظر قرار گرفته است. از میان تمام مواد مورد استفاده در حمام&zwnj;ها فقط به حنا، صابون و گِل سرشوی اشاره شده است. بازی&zwnj;ها نیز فقط در یک مورد در امثال مرتبط راه یافته&zwnj;اند.</p>
<p>نتیجه&zwnj;گیری</p>
<p>مطالعه محتوای عمومی امثال نشان می&zwnj;دهد که ۱۴۵ موضوع، مورد توجه بوده است که در بین آن&zwnj;ها مسایل اجتماعی، اخلاقی و قوانین بین مردم بالا&zwnj;ترین حد را به خود اختصاص داده&zwnj;اند. توجه عامه مردم به مسایل اجتماعی خود نشانگر بلوغ فکری جامعه و حساسیت نسبت به مسایل مهم اجتماعی به شمار می&zwnj;آید. نکته مهم دیگر این است که بر خلاف تصور، فقط ۵/۶ درصد از امثال درباره حمام&zwnj;ها دارای محتوای خرافی می&zwnj;باشند.&nbsp;</p>
<p>نتایج بررسی محتوای امثال از منظر معماری نشان از توجه به کالبد معماری، تأسیسات و تزیینات حمام&zwnj;ها دارد که تنوع موضوعات آن، نشان از دقت نظر عامه به مسایل دقیق فنی دارد. بررسی محتوای مردم&zwnj;شناسانه امثال نیز نشان می&zwnj;دهد که وسایل حمام&zwnj;ها با حدود ۳۶ درصد بیشترین بخش مورد اقبال بوده است. آداب و رسوم با حدود ۲۵ و مشاغل حمام&zwnj;ها با حدود ۲۲ درصد در جایگاه&zwnj;های بعدی قرار دارند. نکته واجد اهمیت این است که مسایل معماری حمام&zwnj;ها با ۶۸ مورد و موضوعات مردم&zwnj;شناختی گرمابه&zwnj;ها با ۶۷ مورد از وزن یکسانی برخوردار هستند.&nbsp;</p>
<p>به عبارت بهتر، مطالعه حاضر نشان می&zwnj;دهد که نزد عامه مردم و در امثال رایج ایشان، کالبد معماری حمام&zwnj;ها همسنگ و هم ارزش وجوه فرهنگی آن&zwnj;ها به شمار می&zwnj;آید و این امر نشان می&zwnj;دهد که همپای توجه به حفظ کالبد معماری گرمابه&zwnj;ها باید به حفاظت از وجوه فرهنگی و مردم&zwnj;شناختی آن&zwnj;ها نیز اهتمام ورزید. با چنین گستردگی و تنوع موضوعات، باید اذعان داشت که پدیده&zwnj;ای به نام حمام، نه فقط یک عنصر اجتماعی (که در تمامی مراحل گذار، از بدو تولد تا روز مرگ، با شادی&zwnj;ها و غم&zwnj;های عامه مردم همراه بوده است)؛ بلکه محمل و بستری مناسب برای بیان باور&zwnj;ها، اندیشه&zwnj;ها و آرزوهای ایشان نیز بوده است.</p>
<p><strong>*این مجموعه مطالب با همکاری سرکار خانم دکتر سپیده موسوی تهیه شده است. از همراهی ایشان سپاسگزاری می&zwnj;شود.</strong></p>
<p>فهرست منابع</p>
<p>- آسانووا، گالینا و دوو، مارتین (۱۳۸۲). &laquo;طرح مرمت و بازسازی حمام صرافان بخارا&raquo;. ترجمه علی&zwnj;اکبر خان&zwnj; محمدی، کتاب ماه هنر. ش ۵۸- ۵۷ ، صص ۱۶۹- ۱۶۴.&nbsp;</p>
<p>- امینی، &zwnj;امیرقلی (۱۳۲۴). داستان&zwnj;های امثال. اصفهان: ناشر ؟.&nbsp;</p>
<p>- باستانی پاریزی، محمد ابراهیم (۱۳۴۶). آسیای هفت سنگ. تهران: انتشارات دانش.&nbsp;</p>
<p>- بقایی، ناصر (۱۳۷۰). امثال فارسی در گویش کرمان. کرمان: انتشارات مرکز کرمان&zwnj;شناسی.&nbsp;</p>
<p>- بلوکباشی، علی (۱۳۷۴). &laquo;چگونگی شکل&zwnj;گیری معماری برازنده قهوه&zwnj;خانه&raquo;. در کتاب مجموعه مقالات اولین کنگره تاریخ معماری و شهرسازی ایران. تهران: سازمان میراث فرهنگی کشور، ج ۱، صص ۳۳۰- ۳۱۹.&nbsp;</p>
<p>- بهمنیار، احمد (۱۳۲۹). &laquo;تقسیمات مثل&raquo;. یغما. ش ۲۳ ، صص ۲۷- ۲۲.&nbsp;</p>
<p>- بهمنیاری، احمد (۱۳۸۱). داستان&zwnj;نامه بهمنیاری. چاپ سوم، تهران: انتشارات دانشگاه تهران.&nbsp;</p>
<p>- پارسا، سید احمد (۱۳۸۴). &laquo;مثل&zwnj;ها از نگاهی نو&raquo;. رشد آموزش زبان و ادب فارسی. ش ۷۵ ، صص ۱۷- ۴.&nbsp;</p>
<p>- پرتوی آملی، مهدی (۱۳۸۵). ریشه&zwnj;های تاریخی امثال و حکم. دو جلد، چاپ پنجم، تهران: انتشارات سنایی.&nbsp;</p>
<p>- پیرنیا، محمدکریم (۱۳۷۲). آشنایی با معماری اسلامی ایران، ساختمان&zwnj;های درون شهری و برون شهری. تدوین غلامحسین معماریان، تهران: انتشارات دانشگاه علم و صنعت ایران.&nbsp;</p>
<p>- جُرّ، خلیل (۱۳۶۷). فرهنگ لاروس (عربی- فارسی). ترجمه سید احمد طبیبیان، تهران: انتشارات امیرکبیر.&nbsp;</p>
<p>- حاجی قاسمی، کامبیز [گردآورنده] (۱۳۸۳) گنجنامه؛ حمام&zwnj;ها. جلد ۱۸، تهران: انتشارات دانشگاه شهید بهشتی.&nbsp;</p>
<p>- خضرایی، &zwnj;امین (۱۳۸۲). فرهنگ&zwnj;نامه امثال و حکم ایرانی. شیراز: انتشارات نوید.&nbsp;</p>
<p>- دهخدا، علی&zwnj;اکبر (۱۳۶۳). امثال و حکم. دوره چهار جلدی، چاپ ششم، تهران: انتشارات امیرکبیر.&nbsp;</p>
<p>- دهخدا، علی&zwnj;اکبر (۱۳۷۷). لغت&zwnj;نامه. زیر نظر دکتر محمد معین و سید جعفر شهیدی، چاپ دوم (دوره جدید)، تهران: انتشارات دانشگاه تهران و مؤسسه لغت&zwnj;نامه دهخدا.&nbsp;</p>
<p>- ذوالفقاری، حسن (۱۳۸۳). &laquo;شیوه نامه تدوین مثل&zwnj;های ایرانی&raquo;. فرهنگ مردم. ش ۸ و ۹ ، صص ۷۸- ۶۴.&nbsp;</p>
<p>- __________ (۱۳۸۴). &laquo;سیری در داستان&zwnj;های امثال&raquo;. مجله مطالعات ایرانی. ش ۸ ، صص ۱۰۶- ۷۵.&nbsp;</p>
<p>- __________ * (۱۳۸۴). داستان&zwnj;های امثال. چاپ دوم، تهران: انتشارات مازیار.&nbsp;</p>
<p>- __________ (۱۳۸۵). &laquo;کتاب&zwnj;شناسی ضرب المثل&zwnj;ها&raquo;. مجله مطالعات ایرانی. ش ۹ ، صص ۷۷- ۵۳.&nbsp;</p>
<p>- __________ (۱۳۸۷). &laquo;تفاوت کنایه با ضرب المثل&raquo;. پژوهش زبان و ادبیات فارسی. ش ۱۰ ، صص ۱۳۳- ۱۰۹.&nbsp;</p>
<p>- __________ (۱۳۸۸). فرهنگ بزرگ ضرب المثل&zwnj;های فارسی. تهران: انتشارات معین.&nbsp;</p>
<p>- رضایی، الهه و باتقوا، مهدی (۱۳۸۲). &laquo;حمام در ادبیات منظوم ایران&raquo;. کتاب ماه هنر. ش ۵۸- ۵۷ ، صص ۱۷۹- ۱۷۶.&nbsp;</p>
<p>- رضوانیان، محمدحسن (۱۳۵۶). &laquo;سخنی در زمینه امثال (طرز طبقه بندی ضرب المثل&zwnj;ها و استفاده از آن در مطالعات تطبیقی خصوصیات اخلاقی ملل)&raquo;. هنر و مردم. ش ۱۸۴ و ۱۸۵ ، صص ۱۰۲- ۹۸.&nbsp;</p>
<p>- رضی، هاشم (۱۳۷۱). آیین مهر (میترائیسم). تهران: انتشارات بهجت.&nbsp;</p>
<p>- روح الامینی، محمود (۱۳۸۶). حمام عمومی در جامعه و فرهنگ و ادب دیروز: نگرش و پژوهش مردم شناختی. تهران: انتشارات اطلاعات.&nbsp;</p>
<p>- سبزیان&zwnj;پور، وحید و جهانی، هدیه (۱۳۹۱). &laquo;نگاهی به کتاب فرهنگ بزرگ ضرب المثل&zwnj;های فارسی&raquo;. کتاب ماه ادبیات. ش ۶۴ ، صص ۶۷- ۶۴.&nbsp;</p>
<p>- سرمد، غلامعلی (۱۳۷۶). سخن پیر قدیم، ضرب&zwnj;المثل&zwnj;های بیرجندی. تهران: انتشارات سازمان میراث فرهنگی کشور.&nbsp;</p>
<p>- سعدی، شيخ مصلح&zwnj;الدين (۱۳۶۶). کليات سعدی. تصحيح محمدعلی فروغی، چاپ چهارم، تهران: کتابفروشی علمی.</p>
<p>- شکورزاده، ابراهیم (۱۳۷۲). ده هزار مَثَل فارسی و بیست و پنج هزار معادل آن&zwnj;ها. مشهد: انتشارات آستان قدس رضوی.&nbsp;</p>
<p>&nbsp;- شهری، &zwnj;جعفر (۱۳۷۹). قند و نمک. چاپ سوم، تهران: انتشارات معین.&nbsp;</p>
<p>- طبسی، محسن (۱۳۸۱). &laquo;بازخوانی وقف&zwnj;نامه و بررسی کالبدی مرکز محله علیقلی&zwnj;آقا&raquo;. صفّه. ش ۳۵ ، صص ۱۲۱-۹۳.&nbsp;</p>
<p>- _________ (۱۳۹۱). &laquo;بازخوانی امثال و حکم به منظور بازیابی واژه&zwnj;ها و اصطلاحات معماری و شهرسازی&raquo;. مجله مطالعات ایرانی. ش ۲۲ ، صص ۵۶- ۲۵.&nbsp;</p>
<p>- __________ (۱۳۹۲). کتابنامه گرمابه&zwnj;ها. مشهد: معاونت پژوهشی دانشگاه آزاد مشهد و انتشارات سخن گستر.&nbsp;</p>
<p>- __________ * (۱۳۹۲). آشنایی با گرمابه&zwnj;های ایران. مشهد: معاونت پژوهشی دانشگاه آزاد مشهد و انتشارات سخن گستر.&nbsp;</p>
<p>&nbsp;- فخار تهرانی، فرهاد (۱۳۶۶). &laquo;حمام&zwnj;ها&raquo;. در کتاب معماری ایران دوره اسلامی. به کوشش محمد یوسف کیانی، تهران: انتشارات جهاد دانشگاهی.&nbsp;</p>
<p>- __________ (۱۳۷۹). &laquo;حمام&zwnj;ها در نظرگاه زمان&raquo;. صفّه. ش ۳۰ ، صص ۱۰۵- ۹۴.&nbsp;</p>
<p>- __________ [گردآورنده] (۱۳۸۴). مجموعه مقاله&zwnj;های همایش حمام در فرهنگ ایرانی. تهران: پژوهشکده مردم&zwnj;شناسی سازمان میراث فرهنگی کشور.&nbsp;</p>
<p>- فرجیان، مرتضی و نجف&zwnj;زاده بارفروش، محمدباقر (۱۳۷۰). طنز سرایان ایران از مشروطه تا انقلاب. تهران: نشر بنیاد.&nbsp;</p>
<p>- (۱۳۸۲). کتاب ماه هنر. ش ۵۸- ۵۷ (خرداد و تیر ۱۳۸۲).&nbsp;</p>
<p>- کیانی، &zwnj;محمدیوسف [گردآورنده] (۱۳۶۶). معماری ایران دوره اسلامی. تهران: انتشارات جهاد دانشگاهی.&nbsp;</p>
<p>- گروسین، هادی (۱۳۷۰). واژه&zwnj;نامه همدانی. تهران: انتشارات مسلم.&nbsp;</p>
<p>- لطفی، علیرضا و مسجدی، حسین (۱۳۹۰). فرهنگواره گرمابه. تهران: نشر کتاب آبان.&nbsp;</p>
<p>- مجتهدی، &zwnj; علی&zwnj;اصغر (۱۳۳۴). امثال و حکم در زبان محلی آذربایجان. تبریز: انتشارات شفق.&nbsp;</p>
<p>- مراغه&zwnj;ای، حاج زین&zwnj;العابدین (۱۳۶۴). سیاحت&zwnj;نامه ابراهیم بیگ. به کوشش محمدعلی سپانلو، تهران: نشر اسفار.&nbsp;</p>
<p>- مرتضویان، سید کمال&zwnj;الدین (فارسانی) (۱۳۴۰). داستان&zwnj;های امثال. اصفهان: کتابفروشی ثقفی.&nbsp;</p>
<p>- معین، محمد (۱۳۷۱). فرهنگ فارسی. دوره شش جلدی، چاپ هشتم، تهران: انتشارات امیرکبیر.&nbsp;</p>
<p>- ملازاده، کاظم (۱۳۷۹). &laquo;حمام&zwnj;ها&raquo;. در کتاب دایره&zwnj;المعارف بناهای تاریخی ایران در دوره اسلامی، بناهای عام&zwnj;المنفعه. جلد چهارم، تهران: انتشارات حوزه هنری، صص ۲۶- ۲۴.&nbsp;</p>
<p>- میرنیا، علی (۱۳۶۹). فرهنگ مردم (فولکلور ایران). تهران: نشر پارسا.&nbsp;</p>
<p>- ناصری، مهدی (۱۳۸۶). &laquo;طبقه بندی مشترک ضرب المثل&zwnj;های فارسی، عربی و انگلیسی&raquo;. سخن عشق. ش ۳۳ و ۳۴ ، صص ۸۸- ۷۹.&nbsp;</p>
<p>- هدایت، صادق (۲۵۳۶). علویه خانم و ولنگاری. تهران: انتشارات جاویدان.&nbsp;</p>
<p>- واعظ&zwnj;زاده، عباس (۱۳۹۰). &laquo;معرفی و نقد کتاب فرهنگ بزرگ ضرب المثل&zwnj;های فارسی&raquo;. کتاب ماه ادبیات. ش ۵۰ ، صص ۶۷- ۶۳.&nbsp;</p>
<p>- وکیلیان، احمد (۱۳۶۸). تمثیل و مثل. ج ۲، تهران: انتشارات سروش.</p>