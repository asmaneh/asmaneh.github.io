--- 
title: "گزیده: کارنامۀ اردشیر بابکان" 
authors: pouresmaiel 
types: blog 
tags: کارنامۀ اردشیر بابکان,مریم پور‌اسماعیل,آسمانه,مطالعات معماری ایران,تاریخ معماری,متون,متون کهن 
featured: false
slug: JGSTG 
excerpt: "و راه دریابار گرفت اردشیر. در راه که می‌رانْد تنی چند از مردمان پارس و گله‌مند از اردوان، تن و دارایی و برگ پیش اردشیر داشتند به هواخواهی و یگانگی. چون رسید به جایی که رامشْ‌اردشیر خوانند، مردی از سپاهان و بُناک نام – بزرگ‌منشی که از اردوان گریخته بود و ساز و سراپرده آنجا می‌داشت – به‌یکبارگی نزد اردشیر آمد با زاد و رود و سپاهی کارزاری." 
--- 
<div>
<div>
<p style="text-align: justify;">و راه دریابار گرفت اردشیر. در راه که می&zwnj;رانْد تنی چند از مردمان پارس و گله&zwnj;مند از اردوان، تن و دارایی و برگ پیش اردشیر داشتند به هواخواهی و یگانگی. چون رسید به جایی که رامشْ&zwnj;اردشیر خوانند، مردی از سپاهان و بُناک نام &ndash; بزرگ&zwnj;منشی که از اردوان گریخته بود و ساز و سراپرده آنجا می&zwnj;داشت &ndash; به&zwnj;یکبارگی نزد اردشیر آمد با زاد و رود و سپاهی کارزاری.<br />اردشیر می&zwnj;ترسید که مبادا بُناکم گیرد و دست اردوانم سپارد.<br />بُناک پیش اردشیر سوگند خورد و بی&zwnj;گمانی دادش که تا زنده هستیم تو را به فرمانیم، من و این فرزندان من.<br />اردشیر خرّم شد و آنجا روستایی فرمود نهادن رامش&zwnj;اردشیر. بُناک و سواران به آنجا هِشت و خود به دریابار کشید. چندان که دریا به چشم دید، نیایش گزارد به یزدان. هم آنجا روستای بُخت&zwnj;اردشیر کرد و به فرمان او ده آتشِ بهرام بر دریا نشاندند. از آنجا باز سوی بُناک [رفت] و سواران برداشت.<br />سپاهی برنشاند و رفت به درگاه آذر فَرَنْبَغِ نکوکار و نیاز به او برداشت. پس به کارزار اردوان شد. سپاه اردوان را یکرهه زد. رخت و ستور و خواسته از آنان بازگرفت و خود به استخر نشست. کرمان و مکران و پارس، خطه به خطه سپاهی بی&zwnj;مَرّ گِرد کرد و به رزم اردوان آمد. کار دیر درکشید و چارماه هر روزه جنگ بود و جوشِ خون [...].<br />از آن که فرّ کیانی با اردشیر بود پیروز گشت دستِ بازپسین. اردوان را کُشت و گهر و گنج و خواسته&zwnj;اش همگی بازگرفت. دخت اردوان را به زنی خواست. باز به پارس رفت و اردشیرخُرّه آنجا نهاد. شارستانی پس خوش و خجیر. دریایکی کَند و آبِ چار جوی از آن گشود. آتش لبِ دریایک نشاند. کوه ستبری را دل بُرید و رودِ بُرازَک روان کرد. چه مایه ده آباد کردی و کشت&zwnj;ورز. چه مایه آتشِ بهرام نشاندی.</p>
<p style="text-align: justify;">کارنامهٔ اردشیر بابکان، از متن پهلوی. قاسم هاشمی&zwnj;نژاد. نشر مرکز ۱۳۶۹. صص ۴۳- ۴۴.</p>
<p style="text-align: justify;">&nbsp;</p>
</div>
</div>