--- 
title: "ماجرای من و معماری ایرانی" 
authors: namavar.zahra 
types: blog 
tags: معماری ایرانی,زهرا نام‌آور,تاریخ معماری,آسمانه,مطالعات معماری ایران 
featured: false
slug: QGGVZ 
excerpt: "تا پیش از ورود به دانشگاه، به عنوان نوجوانی که اغلب سالهای زندگی‌اش را در اهواز، شهری مدرن و گره خورده با صنعت و نفت، گذرانده بود؛ تنها مواجهه من با معماری سنتی ایران به سال‌های کودکی و سفرهای کوتاه و گاه و بیگاه به شوشتر بازمی‌گشت. شهری زیبا و کهن در شمال خوزستان که مامن خویشاوندی تنها بود و ما هرازچندگاهی برای پر کردن اوقات تنهایی به دیدارش می‌رفتیم." 
--- 
<p style="text-align: justify;">پلان یک: حس ناخوشایند طاق و آجر<br />تا پیش از ورود به دانشگاه، به عنوان نوجوانی که اغلب سالهای زندگی&zwnj;اش را در اهواز، شهری مدرن و گره خورده با صنعت و نفت، گذرانده بود؛ تنها مواجهه من با معماری سنتی ایران به سال&zwnj;های کودکی و سفرهای کوتاه و گاه و بیگاه به شوشتر بازمی&zwnj;گشت. شهری زیبا و کهن در شمال خوزستان که مامن خویشاوندی تنها بود و ما هرازچندگاهی برای پر کردن اوقات تنهایی به دیدارش می&zwnj;رفتیم. اما در تمام این سال&zwnj;ها شوشتر زیبا و تاریخی برای من شکنجه&zwnj;گاهی بود آجری با سایه&zwnj;های تند طاق طاقی&zwnj;ها، که هربار پس از چندین ساعت سفر جاده&zwnj;ای در گرمای طاقت&zwnj;فرسای خوزستان با امکانات محدود دهه شصت، و با احساس ناخوشایند سردرد و گرمازدگی و بیماری به آن می&zwnj;رسیدم. به این ترتیب تا سال&zwnj;ها بعد هر تصویری از ترکیب طاق و آجر و خورشید، با تداعی تمام خاطرات ناخوشایند کودکی، حسی از سرگیجه را در من ایجاد می&zwnj;کرد.<br />&nbsp;<br />پلان دو: اصفهان: رنج یک انتخاب<br />سال 76 در کنکور سراسری شرکت کردم و از میان 100 گزینه ممکن برای انتخاب رشته تنها چهار گزینه را انتخاب کردم. در واقع می&zwnj;توان گفت یک گزینه را انتخاب کردم؛ کارشناس ارشد پیوسته معماری در چهار دانشگاه شهر تهران. محاسباتم درست از آب درآمد. در دانشگاه هنر تهران پذیرفته شدم؛ اما یک چیز را درست محاسبه نکرده بودم: دانشکده معماری دانشگاه هنر تهران در شهر تاریخی اصفهان واقع بود! شاید اگر دانشکده، چون دانشگاه اصفهان، در محدوده مدرن و امروزی&zwnj;تر اصفهان واقع بود، بهت و نگرانی من کمتر می&zwnj;شد؛ اما دانشکده پردیس اصفهان در قلب تاریخی شهر اصفهان، در ساختمان توحیدخانه و مجاورت میدان نقش جهان واقع بود. از همان ترم یک، اسکیس&zwnj;های هر روزه در صحن توحید خانه یا در وسعت بی&zwnj;انتهای میدان شاه، با دیوارهای آجری طاق&zwnj;دار و آفتاب دامن گستری که بی&zwnj;امان سایه&zwnj;ها را می&zwnj;تاراند، بار دیگر خاطرات ناخوشایند کودکی را در من زنده کرد؛ تا آنجا که در همان سال اول بارها مصمم به تغییر رشته تحصیلی شدم.<br />&nbsp;<br />پلان سه: سال&zwnj;های برزخی<br />سال&zwnj;های 76 تا 78، سال&zwnj;های برزخی من در رشته معماری بود. به جهت تحصیل در اصفهان بخش عمده&zwnj;ای از تجربه معماری من، خواه ناخواه، با معماری سنتی ایران گره خورده بود. در هر کلاس درس با مناسبت و بی&zwnj;مناسبت و با دلیل و بی&zwnj;دلیل با انبوهی از ستایش&zwnj;ها درباره معماری سنتی و تاریخی کشورمان روبرو بودم. این ستایش&zwnj;ها برای من و بسیاری چون من، که به سبب پیشینه تحصیل متوسطه در رشته ریاضی عادت کرده بودیم هرچیز را با چون و چرا و تجزیه و تحلیل منطقی دریابیم، احساسی و غیرمنطقی به نظر می&zwnj;آمد. در واقع انبوه این ستایش&zwnj;ها از معماری سنتی بیش از آنکه بر قدر این معماری در نظر من بیفزاید، از بهایش می&zwnj;کاست. علی رغم همه دل&zwnj;زدگی ها به دلیل عدم امکان تغییر رشته یا مکان تحصیل، که در آن زمان برخلاف امروز ابدا میسر نبود، محکوم به ادامه تحصیل در رشته معماری در اصفهان بودم...<br />&nbsp;<br />پلان چهارم: اتفاقی به نام دکتر شیرازی؛ "آشنایی" با معماری ایرانی<br />درمیان تمام این وقایع ناخوشایند، دکتر شیرازی یک اتفاق تازه بود؛ &laquo;یک رستخیز ناگهان&raquo;. مهرماه 78 دریافتیم دکتر شیرازی بزرگ ابراز تمایل کرده تا یک ترم را در دانشکده پردیس اصفهان معماری اسلامی به دانشجویان معماری تدریس کند. قرعه به نام ورودی 76 افتاده بود؛ که در آن ترم بایست معماری اسلامی2 را می&zwnj;گذراند. این اتفاق سرآغاز چرخشی بزرگ در زندگی معمارانه من بود. روایت شیرازی از معماری ایرانی با آنچه پیش از آن شنیده بودم متفاوت بود. علی&zwnj;رغم آنکه او نیز از احساس والا و بینش شهودی نهفته در بناهای تاریخی سخن می&zwnj;گفت، اما بیش از آن ما را با پشتوانه علمی و منطقِ طراحی این بناها آشنا می&zwnj;کرد. تحلیل&zwnj;های شیرازی دریچه&zwnj;ای نو به دنیای معماری سنتی را بر من گشود. او کلید فهمی را در اختیارم قرار داد که به یاری آن می&zwnj;توانستم خردگرایی نهفته در بناهای سنتی را درک کنم. برای اولین&zwnj;بار احساس می&zwnj;کردم که معماران گذشته&zwnj;های دور تا چه حد هوشمند بودند. گویی ذهن ریاضی&zwnj;وار من که از قرائت&zwnj;های احساسی و شهودی از معماری سنتی رویگردان بود، ناگهان قرابتی دوست&zwnj;داشتنی را با این معماری و معماران سنتی یافته بود. شیرازی چون رستخیز ناگهان و رحمت بی&zwnj;منتهایی بود که بیشه اندیشه من به معماری ایرانی را روشن ساخت. البته کماکان چیزهای زیادی از معماری سنتی برایم ناشناخته و علامت سوال بود. شاید بزرگترینِ این علامت سوال&zwnj;ها خود اصفهان بود. کماکان در شگفت بودم که چرا اصفهان چنین موجب شگفتی معماران است. ماریو بوتا، معمار مشهور سویسی که در آن سال&zwnj;ها بسیار ستایشش می&zwnj;کردیم، در سفرش به اصفهان در دوره دانشجویی ما گفت &laquo;میدان را با دهانی باز تماشا کردم&raquo;. میدانی که همچنان بیش از هرچیز برایم تداعی&zwnj;گر غم&zwnj;انگیزترین لحظات سال&zwnj;های نخست دانشجویی&zwnj;ام بود. شاید هنوز ته قلبم با اصفهان صاف نشده بود؛ به واقع احساس می&zwnj;کردم در ستایش&zwnj;هایی که نثار اصفهان می&zwnj;شود نوعی اعتباردهی نابجا نهفته است!<br />&nbsp;این حس را در تمام سال&zwnj;های دانشجویی در اصفهان کمابیش با خود داشتم. در سال&zwnj;های آغازین دهه هشتاد، دوران دانشجویی&zwnj;ام به پایان رسید اما تب و تاب آشنایی&zwnj;ام با معماری ایرانی فروکش نکرد. سفرهایی شخصی را به شهرها و روستاهای دور و نزدیک ایران ترتیب دادم. در هر سفر ساعتهای متمادی را به اسکیس بناهای تاریخی و تجزیه و تحلیل معماری آنها اختصاص می&zwnj;دادم. بناهای سنتی از یک مسجد کوچک محله تا مساجد جامع بزرگ و از یک خانه کوچک چهارصفه تا حیاط&zwnj;های مرکزی وسیع همگی برایم سرشار از نکات آموزنده و شگفت&zwnj;انگیز بود؛ لذتی در آنها می&zwnj;یافتم که هرگز در بناهای اصفهان نیافته بودم. با هر سفر، و حتی با هر اسکیس، احساس می&zwnj;کردم فهمی غنی&zwnj;تر و نزدیک&zwnj;تر از معماری گذشته کشورم به دست می&zwnj;آورم.<br />&nbsp;<br />پلان پنجم: بار دیگر اصفهان<br />پس از سه سال که معماری و معماری سنتی پاره&zwnj;ای از زندگی و علاقه&zwnj;ام شده بود به اصفهان بازگشتم. اما اینبار آنچه را در پیش چشمم بود باور نمی&zwnj;کردم. اصفهان به سان جواهری بی&zwnj;بها جلوه می&zwnj;کرد که گویی سالهای سال در معرض چشمانم بود و من از دیدنش ناتوان بودم. گویی در تمام سال&zwnj;های قبل نزدیکی بیش از حد به اصفهان مانع دیدارش شده بود و اکنون که از پس چندسال دوری بار دیگر با اصفهان روبرو بودم، تمام آنچه را پیش از آن ندیده بودم، می&zwnj;دیدم. برای اولین بار کاخ&zwnj;ها و مساجد و بازارهای اصفهان را فراتر از جزیی از زندگی روزمره می&zwnj;دیدم؛ فراتر از پوسته&zwnj;های رنگین و منقشی که هرگز خوش نمی&zwnj;داشتم. تجربه چند ساله&zwnj;ام از معماری نقاط مختلف ایران کمک می&zwnj;کرد تا معماری بناهای اصفهان را با نگاهی دیگر ببینم. آنچه این&zwnj;بار در بناهای اصفهان نظرم را جلب می&zwnj;کرد فراتر از مقیاس&zwnj;های بزرگ وکوچک آنها یا آب و رنگِ کم و زیادشان، تعادل بی&zwnj;نظیری بود که میان اجزای مختلف بنا، از فرم و عملکرد تا سازه و تزیینات، به چشم می&zwnj;خورد. گویی چند سال دوری از اصفهان و تجاربی که طی این سال&zwnj;ها اندوخته بودم، دست به دست هم داده بود تا بتوانم با عبور از پوسته&zwnj;های ساده یا رنگین بناهای اصفهان، که سالها برای من حجاب این معماری بود، نگاهی از درون به معماری اصفهان بیندازم. نگاهی که سرشار از شگفتی و آموزندگی بود.<br />&nbsp;<br />پلان ششم: ماجرای پایان ناپذیر من و معماری ایرانی<br />تجربه اصفهان تلنگری بود تا به نقش تاثیرگذار &laquo;عادت&raquo; در قضاوت&zwnj;هایم بیشتر توجه کنم. غبار عادت، که به تعبیر شاعرانه سهراب، پیوسته در مسیر تماشاست؛ و بهترین راه برای تاراندنش همان است که او می&zwnj;گوید: "همیشه با نفس تازه راه باید رفت". برای من سفرهایی که به نقاط دور و نزدیک ایران داشتم حکم آن نفس تازه را داشت. سال&zwnj;های بعد از آن این فرصت را داشتم که سفرهای کوتاه و بلندی به نقاطی خارج از ایران داشته باشم و این سفرها حکم نفس تازه&zwnj;ای را داشت که اینبار در پرتو آن می&zwnj;توانستم معماری ایرانی را بار دیگر به تماشا بنشینم. تماشایی که در آن به موازات عادت&zwnj;زدایی عنصر &laquo;مقایسه&raquo; نیز نقش مهمی بازی می&zwnj;کرد. شاید همه این مطلب را شنیده باشیم که کسی می&zwnj;تواند زبان مادری خود را به بهترین شکل فراگیرد که زبانی دیگر را آموخته باشد؛ من به نوعی این نکته را در مواجهه با معماری ایرانی تجربه کردم. زبان معماری ایرانی آنگاه برای من قابل&zwnj;درک تر شد که آن را در قیاس با معماری&zwnj;های دیگر به نظاره نشستم. ماحصل این تجارب درکی تازه از معماری تاریخی کشورم بود که شاید هرگز از طریق مطالعه نزدیک به آن نمی&zwnj;رسیدم. معماری ایران اکنون برای من ترکیب شگفت&zwnj;انگیز علم و هنر و سازه و مهندسی است. در واقع نه اجزای این معماری، چون گنبد و ایوان و حیاط مرکزی و نظایر آن، که در بسیاری از فرهنگ&zwnj;های معماری شرق و غرب عالم مشابه دارد؛ بلکه نحوه ترکیب این اجزاست که بیش از هرچیز مرا مجذوب می&zwnj;کند. ترکیبی منحصر به فرد که در آن احساس و زیبایی و تخیل در تعادل کامل با منطق و مهندسی و تعقل به سر می&zwnj;برد. ترکیبی که بی&zwnj;شک واژه "معماری" کامل&zwnj;ترین واژه برای بیان آن است؛ و برای من، بنا به تجربه شخصیم، تبلور چیزی است که آن را "سیر تفکر" می&zwnj;نامم؛ سیری که خط تداوم آن را از گذشته&zwnj;های دور باستان تا همین نزدیکی می&zwnj;بینم.<br />مواجهات گوناگون من با معماری ایرانی که از سرگشتگی&zwnj;های سال&zwnj;های آغاز تحصیل معماری آغاز شد و با تجارب سال&zwnj;های پس از آن ادامه یافت به شکل&zwnj;گیری نوعی "دستگاه فکری" در نگاه من به معماری انجامید که نه تنها در تجارب حرفه&zwnj;ایم، از تدریس تا طراحی، بلکه در عمق لحظات شخصی زندگیم حضور دارد. اکنون در نیمه دهه نود خورشیدی، پس از تقریبا بیست سال که از اولین آشنایی من با معماری ایرانی می&zwnj;گذرد، وجودم کماکان سرشار از عشق به دیدن، دانستن و تفکر بیشتر پیرامون این معماری است. معماری ایرانی برای من نه یک موضوع تحقیق که در واقع بخشی از زندگی شخصی&zwnj;ام است. سالهاست که دیدن و تفکر پیرامون این معماری به یکی از لذات درونی و تفریحات زندگی&zwnj;ام بدل شده است؛ به این جهت خود را نه یک محقق معماری ایران که از طرفداران آن می&zwnj;دانم. زمانی از استاد عزیزم، جناب دکتر بینامطلق، شنیدم که آماتور در زبان یونانی به کسی اطلاق می&zwnj;شد که کاری را از روی عشق و علاقه، و نه به عنوان حرفه یا با عنایت به نتیجه، انجام می&zwnj;داد؛ به این معنا من یک جوینده آماتور در معماری ایرانی&zwnj;ام</p>