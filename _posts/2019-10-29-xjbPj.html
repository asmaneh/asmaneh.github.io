--- 
title: "معرفی کتاب: اشیای مقبول: طراحی و جامعه از سال ۱۷۵۰ به بعد" 
authors: a.basiri 
types: blog 
tags: کتاب,معرفی متاب,اشیای مقبول,عادله بصیری,آسمانه,مطالعات معماری ایران,تاریخ اشیاء,تاریخ معماری,طراحی 
featured: false
featureImg: "/assets/img/posts/xjbPj.jpg" 
slug: xjbPj 
gallery: 
- image_path: "/assets/img/posts/xjbPj.jpg" 
  title: "معرفی کتاب: اشیای مقبول: طراحی و جامعه از سال ۱۷۵۰ به بعد" 
 
excerpt: "این کتاب اثری مهم دربارۀ تاریخ اجتماعی طراحی صنعتی و بازاریِ انگلستان طی سال‌های ۱۷۵۰ تا ۱۹۵۰، نوشتۀ آدرین فرتی، مورخ معماری بریتانیایی و استاد تاریخ معماری در کالج دانشگاه لندن است که در سال ۲۰۰۳ جایزۀ میشا بلک را برای نوآوری در آموزش طراحی دریافت کرد. " 
--- 
<p style="text-align: justify;">این کتاب اثری مهم دربارۀ تاریخ اجتماعی طراحی صنعتی و بازاریِ&nbsp;انگلستان طی سال&zwnj;های ۱۷۵۰ تا ۱۹۵۰، نوشتۀ آدرین فرتی، مورخ معماری بریتانیایی و استاد تاریخ معماری در کالج دانشگاه لندن است که در سال ۲۰۰۳ جایزۀ میشا بلک&nbsp;را برای نوآوری در آموزش طراحی دریافت کرد.&nbsp;</p>
<p style="text-align: justify;">بیشتر نوشته&zwnj;هایی که دربارۀ تاریخ طراحی وجود دارد ما را قانع می&zwnj;کند که کارکرد اصلی طراحی، زیبا کردن چیزها و اشیا است که آن هم با اتکا به نیروی ابتکار فرد طراح به انجام می&zwnj;رسد؛ حال آن&zwnj;که طراح فردی از افراد بشر، و همچون دیگر افراد پدیده&zwnj;ای اجتماعی، و محصول و سخنگوی آگاه یا ناآگاه جامعه&zwnj;ای است که بدان تعلق دارد. آدرین فرتی با رویکردی نو و متفاوت این مهم را در اثر خود بررسی کرده است.&nbsp;</p>
<p style="text-align: justify;">این کتاب دربارۀ علل تغییر در طراحی کالاهای صنعتی با این فرض است که طراحی در گفت&zwnj;وگوی با جامعه شکل می&zwnj;گیرد و بیشتر از آن&zwnj;که ذوق و خلاقیت هنرمند به ملاحظات طراحی اثر کند، جنبه&zwnj;های اقتصادی و ایدئولوژیکی سیاق آن است که وجوه اصلی طراحی را می&zwnj;سازد. فرتی در این کتاب نشان می&zwnj;دهد که کارکرد اصلی طراحی زیبا کردن چیزها و اشیا نیست، بلکه طراحی &laquo;روش ویژه&zwnj;ای برای حل مسائل و فراتر از آن به مثابۀ ابزاری برای انتقال ایده&zwnj;هاست&raquo;.&nbsp;&nbsp;فهوای کلام فرتی آن است که طراحی ترکیب پیچیده&zwnj;ای از مجموع فرایندهای اجتماعی است و به طرز غیرقابل انفکاکی به اقتصاد بازار و اوضاع زمان و مکان مربوط است و نمی&zwnj;توان با ساده&zwnj;انگاری اشیا را تنها حاصل خلاقیت طراح دانست. وی معتقد است که صورت طراحی، در مقام معلول، نتیجۀ روندهای عقلانی اجتماعی در مقام علت است و تصورات جامعه از طریق طراحی به فرم&zwnj;های اشیای مادی بدل می&zwnj;شود. وی قصد دارد این نظر را در ما پرورش دهد که طراحی نه تنها امری فردی نیست، بلکه در درجۀ اول پاسخی به مسائل و ابزاری برای به ظهور رساندن تصورات جامعه است. محور بحث فرتی آن است که ارزش&zwnj;ها و تصوراتی که هر طراحی را می&zwnj;سازد بیش از حد معمول وابسته به اوضاع زندگی مخاطبان آن است. مثلاً دربارۀ خانه در کتاب آمده است: &laquo;خانه، همان&zwnj;طورکه سرپناه فراهم می&zwnj;کند، یک نشانه است [...] همان&zwnj;طورکه از گچ و آجر ساخته شده، ساختۀ ایده&zwnj;ها نیز هست و ظاهر محتویات آن شاهدی بر آن است که چه هست و مردم باید در آن چه کاری کنند و چه کاری نکنند&raquo;.&nbsp;</p>
<p style="text-align: justify;">هر چند این کتاب دربارۀ طراحان نیست، اما روی سخن فرتی در آن با طراحان است. وی قصد دارد به آن&zwnj;ها بگوید که زمان قرنطینۀ طراحی تمام شده است و فقط آن&zwnj;ها نیستند که خالق مطلق اشیا هستند. فرتی می&zwnj;خواهد بگوید که طراحی تنها برای طراحان نیست و ادعای وجود قدرت بی&zwnj;قیدوشرط برای آن&zwnj;ها تنها افسانه&zwnj;ای است که خودشان آن را ساخته و باور کرده&zwnj;اند. بنابراین مخاطب این کتاب در درجۀ اول طراحان درگیر در فرایند طراحی، به ویژه آن&zwnj;هایی هستند که می&zwnj;خواهند دربارۀ نیروهای اقتصادی و فرهنگی در توسعۀ طراحی چیزهای بیشتری بخوانند و بدانند؛ و پس از آن عموم کسانی هستند که به هر نحوی با طراحی سر و کار دارند.&nbsp;</p>
<p style="text-align: justify;">می&zwnj;توان گفت فرتی در این کتاب بیشتر موضعی نقادانه نسبت به طراحان اتخاذ کرده است و بیشتر از آن که بخواهد با آن&zwnj;ها همدلی کند آن&zwnj;ها را به چالش می&zwnj;کشد. البته این رویکرد به سؤال بی&zwnj;جوابی که چطور باید طراحی کنیم، پاسخ کاملی نمی&zwnj;دهد؛ هرچند نویسنده هم ادعا نمی&zwnj;کند که به آن پاسخ داده است.</p>
<p style="text-align: justify;">نویسنده در سازمان&zwnj;دهی مطالب کتاب تصمیم گرفته است تا طراحی را در مجموعۀ متنوعی از موضوعات و در قالب بخش&zwnj;هایی بررسی کند که هر بخش یکی از آن موضوعات را مطرح می&zwnj;کند و در عین حال که بر بحث خودش باقی می&zwnj;ماند با باقی بخش&zwnj;ها نیز مرتبط و هماهنگ است. فرتی علل اقتصادی را سرلوحۀ ملاحظات خود قرار می&zwnj;دهد و به نوعی آن&zwnj;ها را بخش&zwnj;بندی می&zwnj;کند که رابطۀ آن&zwnj;ها نسبت به یکدیگر مشخص شود. بر این اساس کتاب از یازده بخش تشکیل شده است که عبارتند از: ۱)جلوه&zwnj;هایی از پیشرفت؛ ۲)نخستین طراحان صنعتی؛ ۳)طراحی و ماشینی&zwnj;شدن؛ ۴)تفاوت در طراحی؛ ۵)خانه؛ ۶)طراحی در دفتر کار؛ ۷)مواد بهداشتی و شوینده&zwnj;ها؛ ۸)الکتریسیته، سوخت آینده؛ ۹)صرفه&zwnj;جویی کار در خانه؛ ۱۰)طراحی و هویت جمعی؛ ۱۱)طراحی، طراحان و ادبیات طراحی.</p>
<p style="text-align: justify;">هر یک از این بخش&zwnj;ها نمایندۀ وضع دوره&zwnj;ای در آن سال&zwnj;هاست. نویسنده ذیل هر یک از بخش&zwnj;ها تحلیل می&zwnj;کند که چگونه عوامل اجتماعی، فرهنگی و اقتصادی موجب تعریف مادی اشیا شدند. بدین منظور در هر بخش تعدادی از اشیای برجسته و مهم آن عصر را به مثابۀ نمونه انتخاب می&zwnj;کند و با توجه به سیر تحول و واردشدن آن&zwnj;ها به چرخۀ تولید صنعتی بحثش را پیش می&zwnj;برد. کتاب جمع&zwnj;بندی جامعی ندارد و به نظر می&zwnj;رسد جمع&zwnj;بندی کل بخش&zwnj;ها به شخص خواننده واگذار شده است.</p>
<p style="text-align: justify;">نویسنده پژوهش خود را بر شواهد، که بیشتر اشیای مادی موجود در مجموعه&zwnj;های خصوصی و یا موزه&zwnj;ها هستند، بنیان گذاشته است و برای گویاتر کردن آن&zwnj;ها سعی دارد تا سیاق را با رجوع به منابع مکتوب آن دوره نظیر رمان&zwnj;ها و روزنامه&zwnj;ها و مجلات عمومی و تخصصی به نحوی بسیار بی&zwnj;واسطه&zwnj;تر فراچنگ آورد. فرتی اقسام گوناگون داده، از قبیل متون مکتوب آن زمان (حکایت&zwnj;ها، کتاب&zwnj;های چگونه بسازیم، تبلیغات، مجلات)، سایر تفاسیر محققانه و عکس&zwnj;ها را گردآوری و مبنای تفسیر خود قرار داده و برای بیان سخن خود صدها نمونۀ تصویری را با متن همراه کرده است.</p>
<p style="text-align: justify;">آدرین فرتی در این کتاب، با رویکرد نو و متفاوتی که دارد، بینشی برای بازنگری به طراحی و تأثیرش بر جامعه فراهم می&zwnj;کند. بینشی سازنده از گذشته. فرتی در این کتاب نشان می&zwnj;دهد چطور طراحی فرهنگ را بازتاب و تغییر می&zwnj;دهد و درنهایت ثابت می&zwnj;کند که طراحی در طول زمان بر طبق نیازهای جامعه به پیش رفته است و خواهد رفت.&nbsp;</p>
<p style="text-align: justify;">قاعدۀ کلی که هر چیز علتی دارد شرط لازم توانایی ما برای فهم چیزهایی است که دور و بر ما می&zwnj;گذرد. بنابراین کتاب مذکور پنجره&zwnj;ای برای نگاه تازه به هزاران شیئی است که در زندگی روزمره دور و برمان هستند. طراحی، بر طبق آن چه این کتاب می&zwnj;گوید، تنها آن چه اشیا به نظر می&zwnj;رسند نیست، بلکه این است که آن&zwnj;ها چه طور ساخته و در تصور ما وارد شده&zwnj;اند.</p>
<p style="text-align: justify;">اطلاعات بیشتر: <a href="https://www.amazon.com/Objects-Desire-Design-Society-Since/dp/0500274126" target="_blank" rel="noopener">https://www.amazon.com/Objects-Desire-Design-Society-Since/dp/0500274126</a></p>