--- 
title: "روزبهان محمد شیرازی، قرآن‌نویسی برخاسته از کارگاه‌های خانگی شیراز" 
authors: kavusi 
types: blog 
tags: قرآن‌نویس,روزبهان محمد شیرازی,خوشنویسی,هنر اسلامی,تاریخ هنر,تاریخ هنر اسلامی,تاریخ خوشنویسی,تاریخ قرآن‌نویسی,ولی‌الله کاووسی,آسمانه,مطالعات معماری ایران,کتابت 
featured: false
slug: fU8Gn 
excerpt: "روزبهان شیرازی مشهورترین خوشنویس و مذهّب فعال در شیراز در نیمۀ نخست سدۀ دهم هجری بود. نام کاملش روزبهان محمد طبعی شیرازی است. تایخ تولد و مرگش مشخص نیست، اما از روی آثار رقم‌دار او می‌توان دورۀ فعالیتش را بین سال‌های ۹۲۰ تا ۹۵۴ق تخمین زد. او برخاسته از خاندانی هنرمند بود. بر طبق رقم او در مصحفی محفوظ در موزۀ ایران باستان، پدرش حاجی نعیم‌الدینِ کاتبِ مذهّب بوده که در نیمۀ دوم سدۀ نهم نسخه‌های متعددی کتابت کرده است." 
--- 
<p style="text-align: justify;">روزبهان شیرازی مشهورترین خوشنویس و مذهّب فعال در شیراز در نیمۀ نخست سدۀ دهم هجری بود. نام کاملش روزبهان محمد طبعی شیرازی است. تایخ تولد و مرگش مشخص نیست، اما از روی آثار رقم&zwnj;دار او می&zwnj;توان دورۀ فعالیتش را بین سال&zwnj;های ۹۲۰ تا ۹۵۴ق تخمین زد (جیمز[۱]، ۱۹۹۲، ص۱۴۴؛ بلر[۲]، ص۴۱۹). او برخاسته از خاندانی هنرمند بود. بر طبق رقم او در مصحفی محفوظ در موزۀ ایران باستان، پدرش حاجی نعیم&zwnj;الدینِ کاتبِ مذهّب بوده که در نیمۀ دوم سدۀ نهم نسخه&zwnj;های متعددی کتابت کرده است. نعیم&zwnj;الدین هم در نسخه&zwnj;ای از خمسۀ نظامی با تاریخ ۸۹۸ق خود را فرزند صدرالدین مذهّب معرفی کرده است. بر این اساس، احتمالاً روزبهان خوشنویسی و تذهیب را از پدران خود آموخته بود (جیمز، ۱۹۹۲، ص۱۴۵).&nbsp;</p>
<p style="text-align: justify;">در این زمان در شیراز کارگاه&zwnj;های کتاب&zwnj;آرایی زیادی دایر بود و هنرمندان این شهر، به خلاف معاصرانشان در تبریز و هرات و بخارا که بیشتر در کارگاه&zwnj;های درباری صفویان و شیبانیان کار می&zwnj;کردند، غالباً در خانه&zwnj; یا در کارگاه&zwnj;های محلی با همکاری اعضای خانواده&zwnj;شان به تولید نسخ می&zwnj;پرداختند (بوداق منشی، ص۱۱۲؛ بلر، ص۴۱۹-۴۲۰). احتمالاً روزبهان هم از آغاز جوانی تذهیب نسخه&zwnj;هایی را که پدرش کتابت می&zwnj;کرد، بر عهده داشت. او همچنین تذهیب نسخه&zwnj;ای مصوّر از دیوان امیرخسرو دهلوی با کتابت منعم&zwnj;الدین اوحدی حسینی را که از خوشنویسان شیراز و معاصر پدرش بود، به انجام رساند. از آنجا که خوشنویس اخیر فرزندی به نام احمد داشت که کاتب و احتمالاً نقاش بود و همچون پدرِ روزبهان نعیم&zwnj;الدین لقب داشت، احتمال می&zwnj;رود که این دو خاندان در زمینۀ نسخه&zwnj;پردازی با یکدیگر همکاری داشته&zwnj;اند (رابینسون[۳]، ۱۹۵۸، ص۹۰، ۱۱۹؛ جیمز، ۱۹۹۲، ص ۱۴۵).&nbsp;</p>
<p style="text-align: justify;">روزبهان که با توجه به نامش احتمالاً به طریقت روزبهانیه گرایش داشت، در آستانۀ مولانا حسام&zwnj;الدین ابراهیم در شیراز به کار نسخه&zwnj;آرایی مشعول بود. این نکته را از رقم نسخۀ سه جلدی مصوری از کلیات سعدی می&zwnj;توان دریافت که در آستانۀ یاد شده کتابت و به دست روزبهان تذهیب شده است. سادگی این اثر نشان می&zwnj;دهد که احتمالاً از نخستین کارهای روزبهان بوده است. دست کم پنج نسخۀ ادبی دیگر نیز در فاصلۀ سال&zwnj;های ۹۱۶-۹۳۲ق در این مکان استنساخ شده که نشان می&zwnj;دهد در آنجا کارگاهی دایر بوده و روزبهان همکاران و دستیارانی داشته است (رابینسون، ۱۹۷۹، ص۱۰۵، زیرنویس۴؛ جیمز، ۱۹۹۲، ص۱۴۴-۱۴۵، ۱۴۸؛ چَغمَن[۴] و تانیندی[۵]، ص۴۷، یادداشت۱۷).&nbsp;</p>
<p style="text-align: justify;">روزبهان نسخه&zwnj;های قرآن را هم تذهیب می&zwnj;کرد. مصحف محفوظ در موزۀ ایران باستان به خط پیرمحمد ثانی با تاریخ ۹۲۹ق، در ۹۳۰ق به دست روزبهان تذهیب شده است (بیانی، ص۳۸). مصحف&zwnj;های دیگری هم با خط و تذهیب او در دست است. در شیوۀ تذهیبگری روزبهان شباهت&zwnj;هایی بین عناصر تذهیب در متون ادبی و مصحف&zwnj;ها دیده می&zwnj;شود. این شیوه به دست هنرمندان شیرازی نسل&zwnj;های بعد تداوم و حتی به هند نیز راه یافت (کونتادینی[۶]، ص۵۸، ۶۴). همچنین رنگ&zwnj;گزینی ملایم روزبهان که نشان&zwnj;دهندۀ آگاهی او از سلیقۀ رایج اوایل دورۀ صفوی است، الهام&zwnj;بخش دیگر تذهیبگران شیراز شد (کنبی[۷]، ص۱۴۸-۱۴۹، تصویر۶-۵).&nbsp;</p>
<p style="text-align: justify;">گذشته از تذهیب، روزبهان در نوشتن اقلام ششگانه هم مهارتی تمام داشت. منشی قمی (ص۲۸) او را یکی از خوشنویسانی خوانده که کتیبه&zwnj;های بناهای شیراز را کتابت کرده&zwnj;اند و بسیاری از خوشنویسان فارس و خراسان و کرمان و عراق شاگرد ایشان بوده&zwnj;اند. چهار نسخه قرآن به خط این هنرمند شناخته شده که گواه توانایی او در خوشنویسی است. در یکی از این مصحف&zwnj;ها که در حدود سال ۹۲۷ق کتابت شده، روزبهان به یکی از شیوه&zwnj;های رایج مصحف&zwnj;نویسی آن روزگار که پیش&zwnj;تر هم در شیراز سابقه داشت، اقلام مختلف را در کتابت هر صفحه به کار گرفته است. این مصحف تک&zwnj;جلدی که اکنون در کتابخانۀ چستربیتی محفوظ است، با قطع ۲۹ &times; ۴۳ سانتی&zwnj;متر دارای ۴۴۵ برگ است و در هر صفحۀ آن یازده سطر نوشته شده است. سطر نخست و پایانی هر صفحه به قلم محقق جلی و سطر میانی به قلم ثلث جلی است. در حد فاصل این سطور هشت سطر به قلم نسخ خفی کتابت شده است. در دو صفحۀ آغازین این نسخه، درون شمسه&zwnj;هایی مذهّب، آیۀ ۸۸ سورۀ اسرا به قلم توقیع و در دو صفحۀ بعدی سورۀ فاتحۀ&zwnj;الکتاب به خط ریحان درون ترنج&zwnj;هایی مذهّب آمده است. در بالا و پایین این ترنج&zwnj;ها دو قاب کتیبه نقش بسته که در بالایی نام و شمارۀ آیات و در پایینی آیات ۷۹-۸۰ سورۀ واقعه به قلم رقاع کتابت شده است. این شیوه را حدود چهل سال پیش از آن، زین&zwnj;العابدین محمد شیرازی در کتابت مصحفی سی&zwnj;جلدی به کار گرفته بود، با این تفاوت که مصحف او فاقد تذهیب&zwnj;کاری چشم&zwnj;گیری بود که روزبهان در مصحف خود به کار بست (جیمز، ۱۹۸۰، ص۷۷-۷۹، تصاویر ۵۸-۶۰؛ بلر، ص۲۶۹، ۴۱۹-۴۲۰).&nbsp;</p>
<p style="text-align: justify;">دو مصحف دست&zwnj;نوشتۀ روزبهان هم در مجموعۀ خلیلی نگهداری می&zwnj;شود که در یکی از آنها اقلام محقق و ثلث و نسخ به کار رفته و دیگری تماماً به خط نسخ است. تذهیب نسخۀ نخست که بین سال&zwnj;های ۹۳۱-۹۵۷ق کتابت شده، احتمالاً کار یکی از دستیاران روزبهان است، اما تذهیب نسخۀ دوم را به سبب کیفیت بالایش می&zwnj;توان کار خود روزبهان دانست. مصحف مذهّب دیگری هم با تاریخ ۹۵۴ق به خط نسخ روزبهان در کتابخانۀ آستانۀ قدس رضوی نگهداری می&zwnj;شود (جیمز، ۱۹۹۲، ص۱۵۰-۱۶۳، نمونه&zwnj;های ۳۹-۴۰؛ گلچین معانی، ص۱۸۴-۱۸۵). همچنین در این زمان به انتهای برخی مصحف&zwnj;ها صفحاتی می&zwnj;افزودند که حاوی دعای ختم قرآن و فال&zwnj;نامه بود. روزبهان نمونه&zwnj;هایی از این صفحه&zwnj;ها را هم کتابت کرده است؛ از جمله دعای ختم قرآن مجموعۀ خلیلی که به خط نسخ اوست. گویا روزبهان خط نستعلیق هم می&zwnj;نوشته است، چرا که فال&zwnj;نامۀ منظوم انتهای مصحفی با کتابت پیرمحمد ثانی، به خط نستعلیق و حاوی رقم اوست (جیمز،۱۹۹۲، ص۱۱۴، ۱۵۰، نمونۀ۳۹؛ بیانی، ص۳۸). به گفتۀ بیانی (همان&zwnj;جا) جلد طلاپوش اندرون&zwnj;سوخت این مصحف هم کار روزبهان است.</p>
<p style="text-align: justify;">&nbsp;</p>
<p style="text-align: justify;"><strong>کتاب&zwnj;نامه</strong></p>
<p style="text-align: justify;">بوداق منشی قزوینی. &laquo;بخش احوال خطاطان و نقاشان از کتاب جواهرالاخبار&raquo;، به کوشش کفایت کوشا، نامۀ بهارستان، دفتر۱۵ (۱۳۸۸).</p>
<p style="text-align: justify;">بیانی، مهدی. راهنمای گنجینۀ قرآن در موزۀ ایران باستان، قسمت دوم: فهرست قرآن&zwnj;ها و قطعاتی از قرآن مجید که در گنجینه به معرض نمایش گذارده شده است، تهران، ۱۳۲۸.</p>
<p style="text-align: justify;">گلچین معانی، احمد. راهنمای گنجینۀ قرآن، [مشهد]، ۱۳۴۷.</p>
<p style="text-align: justify;">احمد بن حسین منشی قمی، گلستان هنر، تصحیح احمد سهیلی خوانساری، تهران، ۱۳۶۶.</p>
<p dir="ltr" style="text-align: left;">Blair, Sheila S. Islamic Calligraphy, Edinburgh, 2007.</p>
<p dir="ltr" style="text-align: left;">&Ccedil;ağman, Filiz and Zeren Tanındı. &ldquo;Manuscript Production at the Kāzarūnī Order in Safavid Shiraz&rdquo;, in: Safavid Art and Architecture, ed. Sheila R. Canby, London, 2002.</p>
<p dir="ltr" style="text-align: left;">Canby, Sheila R. &ldquo;Safavid Illumination&rdquo;, in: Hunt for Paradise: Court Arts of Safavid Iran, 1501-1576, ed. Jon Thompson and Sheila R. Canby, Milan, 2003.</p>
<p dir="ltr" style="text-align: left;">Contadini, Anna. &ldquo;Travelling Pattern: A Qur&rsquo;ānic illumination and its Secular Source&rdquo;, in: Safavid Art and Architecture, ibid.</p>
<p dir="ltr" style="text-align: left;">James, David. Qur&rsquo;an and Binding from the Chester Beatty Library. A Facsimile Exhibition, Lindon, 1980.</p>
<p dir="ltr" style="text-align: left;">Idem, After Timur: Qur&rsquo;ans of the 15th and 16th centuries, in The Nasser D. Khalili Collection of Islamic Art, vol. 3, ed. Julian Raby, London: The Nour Foundation, 1992.</p>
<p dir="ltr" style="text-align: left;">Robinson, B. W. A Descriptive Catalogue of the Persian Paintings in the Bodelian Library, Oxford, 1958.</p>
<p dir="ltr" style="text-align: left;">Idem, &ldquo;Painter-Illuminators of Sixteenth-Century Shiraz&rdquo;, Iran, XVII, London, 1979.</p>
<p dir="ltr" style="text-align: left;">&nbsp;</p>
<p dir="ltr" style="text-align: left;">ـــــــــــــــــ</p>
<p style="text-align: justify;"><strong>پی&zwnj;نوشت</strong></p>
<p dir="ltr" style="text-align: justify;">&nbsp;[1] James</p>
<p dir="ltr" style="text-align: justify;">[2] Blair</p>
<p dir="ltr" style="text-align: justify;">[3] Robinson</p>
<p dir="ltr" style="text-align: justify;">[4] &Ccedil;ağman</p>
<p dir="ltr" style="text-align: justify;">[5] Tanındı</p>
<p dir="ltr" style="text-align: justify;">[6] Contadini</p>
<p dir="ltr" style="text-align: justify;">[7] Canby</p>