--- 
title: "نغمۀ لرزاده" 
authors: m.parhizkari 
types: blog 
featured: false
featureImg: "/assets/img/posts/wEe7.jpg" 
slug: wEe7 
gallery: 
- image_path: "/assets/img/posts/wEe7.jpg" 
  title: "نغمۀ لرزاده" 
- image_path: "/assets/img/posts/wEe7-1.jpg" 
  title: "" 
- image_path: "/assets/img/posts/wEe7-2.jpg" 
  title: "" 
- image_path: "/assets/img/posts/wEe7-3.jpg" 
  title: "" 
- image_path: "/assets/img/posts/wEe7-4.jpg" 
  title: "" 
- image_path: "/assets/img/posts/wEe7-5.jpg" 
  title: "" 
 
--- 
<p>کتاب نغمه لرزاده حاوی سروده&zwnj;های حسین لرزاده، آخرین بازمانده&zwnj;ی معماران جامع الشرائط در دوره&zwnj;ی معاصر است. مضمون نظم&zwnj;های کتاب بیشتر اخلاقی و ابراز ارادت معمار به خاندان پیامبر اسلام، خصوصا خامس آل عباست. برخی از اشعار لرزاده رابطه مستقیمی با مرمت&zwnj;های انجام گرفته توسط وی بر روی بقاع ائمه اطهار در عراق عرب دارد. اعتقادات مذهبی لرزاده به خوبی در سروده&zwnj;های او پیداست؛ از این رو کتاب حاضر می&zwnj;تواند نمایاننده مبانی اعتقادی، اندیشه و احساسات این معمار برجسته باشد.</p>
<p>بر روی جلد کتاب، زیر عنوان، سه عدد ۹۲ و ۱۱۰ و ۲۰۲ به ترتیب از چپ به راست نوشته شده&zwnj;اند. اعداد مذکور به ابجد با محمد و علی و رب متناظر هستند. از طرفی جمع دو عدد ۹۲ و ۱۱۰ می&zwnj;شود ۲۰۲. راز این جمع را لرزاده در صفحه پایانی کتاب (ص ۴۷۶) بر ملا ساخته. او در درون دایره فوقانی نوشته:</p>
<p>"یاران همه می&zwnj;دانند</p>
<p>۲۰۲= ۱۱۰+ ۹۲"</p>
<p>کتاب نغمه لرزاده دارای ۲+۴۷۶ صفحه در قطع وزیری است. بنابر آنچه در صفحه ۷۴ کتاب آمده اشعار در فاصله زمانی ۱۳۵۰ تا ۱۳۹۵ هجری قمری (۱۳۱۰- ۱۳۵۴ش) سروده شده&zwnj;اند. اما ابیاتی هستند که تاریخی پس از آن داشته، و ظاهراً هنگام چاپ به کتاب افزوده شده&zwnj;اند. این نشان می&zwnj;دهد که احتمالاً ناظم در نظر داشته کتاب را در سال ۱۳۵۴ یا ۱۳۵۵ش چاپ کند. روی جلد کتاب نیز تاریخ ۱۳۵۸ش درج شده که نشان از تلاش برای چاپ کتاب در سال مذکور دارد.</p>
<p>اغلب تاریخ&zwnj;های استفاده شده در کتاب نغمه لرزاده به هجری قمری است. به&zwnj;کارگیری این گاهشماری توسط لرزاده در هنگام رواج گاهشماری هجری شمسی که تا هنگام چاپ کتاب حدود نیم قرن را شامل می&zwnj;گردد، قابل توجه است؛ اما این باعث نگردیده او تا گاهشماری رسمی را ترک نماید، چنانچه زادروز خود را به سال شمسی در مقدمه آورده است.</p>
<p>لرزاده در مقدمه در باب نگارش کتاب نوشته:</p>
<p>"ای دوستان این که با شما سخن می&zwnj;گوید، نامش حسین کنیه و تخلّصش لرزاده فرزند محمّد معمار، تهرانی الاصل، زادگاهش تهران، زادروزش 1285ش شغلش طرّاحی و معماریست عمرش به هفتاد و دو رسیده و دندان طمع از دنیا ناکشیده و از زبان صائب میگوید</p>
<p>دندان ما ز خوردن نعمت تمام ریخت&nbsp;&nbsp;&nbsp;&nbsp;&nbsp;&nbsp; اندوه روزی از دلِ ما کم نمی&zwnj;شود</p>
<p>شاعر نبوده، اگر گاهی بیتی سروده ترجمانِ شوق و ناله&zwnj;هایِ سُویدای دل بوده با اینکه از علم عروض و لطائف معانی و فصاحت بیان و محسّنات بدیع اطّلاعی نداشته، معهذا گاهی مضراب دل بنوای الستی بآواز در آمده و ناله جانسوز فراق را بر سینه&zwnj;های شرحه شرحه از داغ جدائی زمزمه مینماید" (ص ۶۱-۶۲)</p>
<p>لرزاده در کتاب خود از قالب&zwnj;های مختلف نظم از جمله قصیده و غزل استفاده کرده است. او مجموعه اشعار خود را در ۱۹۸ قسمت بیان داشته. علاوه بر این در ابتدا و انتهای کتاب نیز اشعاری خارج از قسمت&zwnj;های عنوان شده آورده. تمامی اشعار و نوشتار کتاب به خط سراینده&zwnj; است. کتاب فاقد فهرست&zwnj;نویسی کتابخانه&zwnj;ی ملی بوده و در صفحه پایانی کتاب (ص ۴۷۶) آمده: "بسعی جناب آقای خواجوی در سال ۱۳۵۹ش بچاپ رسید." بر بالای جلد و تمامی صفحات کتاب نقش ترکیبی از پرگار، نقاله، خط&zwnj;کش و گونیا (یا به اصطلاح لرزاده: راست&zwnj;گوشه) تصویر شده است.</p>
<p>بر اساس:</p>
<p>لرزاده، حسین. نغمه لرزاده. [تهران]: پدیدآورنده، ۱۳۵۹.</p>