--- 
title: "طراحی بدون ارائۀ طرح در مصر سده‌های میانی" 
authors: taheri 
types: blog 
featured: false
slug: 2QpZj 
--- 
<p><strong>مقدمۀ مترجم</strong><br />مقالۀ حاضر درواقع می&zwnj;تواند درآمدی بر &laquo;تاریخ طرّاحی معماری&raquo; باشد؛&nbsp;زیرا ناصر ربّاط، استاد و رئیس کرسی آقاخان در دانشگاه اِم&zwnj;آی&zwnj;تی&zwnj;، به موضوعی بدیع پرداخته است که تا پیش&zwnj;ازاین جلوه&zwnj;ای در تاریخ&zwnj;نگاری&zwnj;های متعارف نداشت: طرّاحی معماری بدون ارائۀ طرح به بنّایان یا کارفرمایان. او این مقاله را در سال ۲۰۰۸ و در مجلۀ مقرنس (شمارۀ ۲۵، صفحه&zwnj;های ۱۴۷تا۱۵۴) به چاپ رسانده است. کارِ او درواقع روایتی دیگرگونه است از یک شاهد تاریخی و آموزندگی بسیارِ آن از این منظر است که چگونه یک پاراگراف از یک کتاب سده&zwnj;ششمی، می&zwnj;تواند بنیانِ یک پژوهشِ کاملِ اثرگذار و پراهمیت باشد. بااین&zwnj;همه نتیجه&zwnj;های نگاشتۀ او با تردید همراه است و خودش هم به&zwnj;خوبی می&zwnj;داند که گاه استدلال&zwnj;هایش مخاطب را قاطعانه قانع نمی&zwnj;کند. اما قرار هم نبوده چنین باشد: مقالۀ فعلی ربّاط به&zwnj;شکلی خواندنی و علمی و جذّاب، &laquo;احتمال&raquo; حضور روایتی ناهمسان با روایت&zwnj;های موجود را پیش نهاده است. و او، قدرشناسانه و البته بجا و بحق، مقالۀ خویش را به الگ گرابار تقدیم کرده است: آن&zwnj;که به نسل&zwnj;های متعددی از معماری&zwnj;پژوهشان چنین یاد داد که نخست خردشان را تربیت و دانششان را بارور کنند و سپس خودْ را و خرد و خلاقیتشان را آزاد گذارند تا خوانش&zwnj;هایی دیگرگونه از شاهدهای تاریخی عرضه کنند.&nbsp;روش و رویکرد این مقاله و از همه مهم&zwnj;تر، جسارت و شجاعت نویسنده&zwnj;اش در ارائۀ چنین بدیلِ کم&zwnj;شاهدی مبنی بر احتمالِ حضورِ نوعِ دیگری از طرّاحی معماری، کم&zwnj;نظیر است. مبنای همۀ تاریخ&zwnj;های آمده در این جستار، میلادِ مسیح است و جز یک مورد و آن هم در کروشه، معادل هجری تاریخ&zwnj;ها را نیاورده&zwnj;ام. گاه بعضی از واژه&zwnj;های انگلیسی را ترجمه&zwnj;نشده با حروف فارسی نگاشته&zwnj;ام، مثلاً آرشیتکت (Architect) یا انجینیر (Engineer)، که علّت تعمد نویسنده در تفاوت&zwnj;گذاری میان معادل&zwnj;های این واژه&zwnj;ها و نمایشِ سیری از تحولشان بوده است. متن عربی مراجع اصلی و تاریخی این مقاله را در پانوشت آورده&zwnj;ام. در پیداکردن این متون عربی، از کتابخانۀ دیجیتال نور کمک گرفتم. به متن کتاب فضائل بیت&zwnj;المقدس نوشتۀ ابوبکر محمدبن&zwnj;احمد واسطی دسترسی نداشتم و آن را از خودِ دکتر ربّاط گرفتم؛ سپاسگزار او هستم. همچنین ربّاط به مقدمۀ ابن&zwnj;خلدون هم ارجاع داده است؛ معادل فارسی مرجع او را می&zwnj;توانید در جلد دوم کتاب مقدمۀ ابن&zwnj;خلدون، ترجمۀ محمد پروین گنابادی، ملاحظه کنید.</p>
<p><strong>طراحی بدون ارائۀ طرح در مصر سده&zwnj;های میانی</strong><br /><strong>نوشتۀ ناصر ربّاط</strong><br /><strong>ترجمۀ محمدمهدی طاهری</strong></p>
<p>این روزها اندیشیدن دربارۀ معماری ناگزیر به&zwnj;سمت&zwnj;وسوی &laquo;طراحی&raquo; می&zwnj;رود: کنش خلّاقانۀ مجسّم&zwnj;کردن مؤلفه&zwnj;های کارکردی، فضایی، سازه&zwnj;ای، تأسیساتی، و تزئیناتی یک ساختمان و سپس ارائۀ این طرح مجسّم به طرفین درگیر ماجرا؛ از کارفرما گرفته تا پیمانکار و سازندگان و کاربران و هر که به&zwnj;نحوی به آن طراحی مربوط است. همچنین متوقعیم که فرد یا گروهی از فردها دارای صلاحیت کافی در این زمینه باشند و مسئولیت طراحی معماری را بر عهده بگیرند. این فرد صلاحیت&zwnj;دار، &laquo;طراح&raquo; یا به عبارتِ دقیق&zwnj;تر &laquo;معمار&raquo; است. معمار آن متخصصی است که دانش نظری و عملی ساختمان&zwnj;ها را کسب کرده و نیز با شیوه&zwnj;های ارائۀ طرح&zwnj;هایش بااستفاده&zwnj;از قاعده&zwnj;هایی از پیش مقررشده کاملاً آشناست: ترسیم&zwnj;های بُعدنمایانه (پرسپکتیو)، نقشه&zwnj;کشی و/یا ترسیم&zwnj;های برشی، ماکت&zwnj;سازی و اخیراً هم رندرهای رایانه&zwnj;ای. بااین&zwnj;همه چنین پنداشتی از &laquo;طراحی&raquo; نه همواره همین بوده و نه مقبول نظر همگان است. البته که این قرائت از طراحی هم پیشینه و تاریخی دارد که به&zwnj;مانند هر قرائت دستوری دیگری از تاریخ، شماری از رخدادهای متعارفِ مشخص را لحاظ می&zwnj;کند و بر واقعه&zwnj;های مشکل&zwnj;ساز و نامتعارف چشم می&zwnj;پوشد. شناسایی و شرح&zwnj;وبسط دادن فصل&zwnj;های نادیده&zwnj;گرفته&zwnj;شدۀ تاریخِ طراحی، بعضی از انحراف&zwnj;های هم&zwnj;بسته با خوانش&zwnj;های رایج از تاریخ معماری جهان را اصلاح خواهد کرد و همچنین فهمِ ما از خودِ کنش طراحی را ارتقاء خواهد بخشید. زیرا طراحی متغیّری است که نه&zwnj;فقط به وضع فناوری و چگونگی خردورزی در یک برهۀ متجانس تاریخی وابسته است بلکه، و چه&zwnj;بسا به&zwnj;مقداری بیشتر، هم&zwnj;بند اختیار و طبع فرهنگی نیز هست. دست&zwnj;کم در یک متن سده&zwnj;دوازدهمی مصری [حدوداً شش قرن پس از هجرت] و در قالب یک اظهارنظر کوتاه، به نقش این طبع فرهنگی پرداخته شده است. این متن نگاشتۀ یک پزشک عراقی، عبداللطیف بغدادی (۱۱۶۲تا۱۲۳۱ م. &ndash; ۵۵۷تا۶۲۹ ق.) است. در این مقاله در پی تشریح چگونگی و، به وضعی پرتردیدتر، چرایی این موضوع بر خواهم آمد. نوشتۀ بغدادی توصیفی متفاوت و نامعمول از طراحی را پیش می&zwnj;نهد؛ توصیفی که از تاریخ&zwnj;های متعارف ما حاصل نمی&zwnj;شود. قرائت خویش از این ماجرا را در مقام سپاس به الگ گرابار تقدیم می&zwnj;کنم؛ آن&zwnj;که به نسل&zwnj;های متعددی از تاریخ&zwnj;نگاران هنر و معماری چنین آموخت که دست خِردِ تربیت&zwnj;شدۀ&zwnj;شان را در عرضۀ خوانش&zwnj;هایی دیگرگونه از اندک شاهدهای تاریخی موجود باز گذارند.</p>
<p>طرّاحان معماری به فنون طرح&zwnj;پردازی و ارائۀ طرح&zwnj;ها آراسته&zwnj;اند؛ هرچند بنا به فناوری&zwnj;های دردسترس و آموزش&zwnj;هایی که گرفته&zwnj;اند و نیز بافتار اجتماعی&zwnj;فرهنگی&zwnj;شان بر یکی از آن دو تأکید و تمرکز بیشتری دارند. حضور چنین طرّاحانی لااقل به زمان مصر باستان برمی&zwnj;گردد. ایمهوتپ علّامه&zwnj;ای بود که در دستگاه فرعونْ جوزر خدمت می&zwnj;کرد. دوران حکمرانی جوزر حدوداً از ۲۶۳۰ تا ۲۶۱۱ پیش&zwnj;ازمیلاد بوده است. ایمهوتپ را از بسیاری جهات نخسین معمار واقعی جهان می&zwnj;شناسند که پشتوانۀ اعتبار او هرم پلّکانی ساکارا است [۲]. معماران نامداری در همۀ فرهنگ&zwnj;های سپسینِ دوران باستان و میانه پدیدار شدند؛ از یونان و روم و بیزانس تا جهان اسلام و هند و چین، که ساختمان&zwnj;های الگوشده و پرشهرتی به آنان منتسب است. اما پنداشتن &laquo;معمار&raquo; در مقام ارادۀ اصلی خلّاق و اندیشوری که در پس همۀ طرح&zwnj;های ساختمانی قرار گرفته، امری است که پیشینه&zwnj;اش به ظهور معماراومانیست&zwnj;های ایتالیای دورۀ رنسانس می&zwnj;رسد [۳]. بسیاری از معماران سدۀ پانزدهم در چشم معاصرانشان سرمشق اومانیسم بودند؛ زیرا آنان بودند که معیارهای زیبایی&zwnj;شناختی دوران باستان را با رمزگشایی از متون یونان و روم و همچنین با تحلیل بازمانده&zwnj;های معماری یونان و روم در شهرهای اصلی ایتالیایی&zwnj;ها بازشناسی کردند. در نهایت هم معماری را به حرفه&zwnj;ای کاملاً ممتاز و عمیقاً اندیشورانه بدل کردند. این امر نخست در ایتالیا محقق شد و با فاصله&zwnj;ای اندک، با گسترش رنسانس به دیگر کشورهای اروپایی، به دیگر نواحی هم تسرّی یافت [۴]. در نتیجه معماری را چارچوبی مفهومی و تشکیلاتی عاید آمد و معماران هم تأمل دربارۀ طراحی معماری و مؤلفه&zwnj;های شناخت&zwnj;شناسی&zwnj;اش را آغازیدند و ابزارشان چاپ کتاب بود و طرح&zwnj;ریزی برنامه&zwnj;های آموزشی و تأسیس مکتب&zwnj;هایی که هنجارهای آکادمیک را تجویز می&zwnj;کرد. بنابراین معماری در قامت یک رشتۀ آکادمیک و نیز به هیئت یک حرفه در آمد.</p>
<p>معماری در دوره&zwnj;های میانی جهانِ اسلام، همانند هر جای دیگری از جهان در آن برهه، یکی از انواع صناعت بود. یادگیری و یاددهی معماری نیز به&zwnj;جای تحصیلات رسمی و انتزاعی، بر بنیان مناسبات استاد-شاگردی قرار داشت. همچنین به نظر می&zwnj;رسد معماری نتوانسته به نوشتجات ویژۀ خودش، چه در عرصۀ نظری چه در عرصۀ عملی، دست یابد؛ چنان&zwnj;که نتوانسته است متفکّران و نویسندگان را به&zwnj;قصد نوشتن از معماری برانگیزاند. شاهدِ این مدعا فقدان نوشته&zwnj;های معطوف به معماری در گسترۀ متون تاریخی است؛ باری جز این، پرجلوه&zwnj;ترین شاهدْ غیبت تقریباً تمام&zwnj;وکمال حرفه&zwnj;مندان عرصۀ ساختمان&zwnj;سازی در تذکره&zwnj;ها و سایر منابعی است که از شرح&zwnj;حال آدم&zwnj;های شناخته&zwnj;شدۀ زمان تألیفشان متشکّل&zwnj;اند. این تذکره&zwnj;ها (فرهنگ&zwnj;های شرحِ احوال) از هزاران نفر، سرگرم به پیشه&zwnj;ها و حرفه&zwnj;های مختلف، نوشته&zwnj;اند و بااین&zwnj;همه به&zwnj;ندرت نامی از ساختمان&zwnj;سازان در آن&zwnj;ها برده می&zwnj;شود. اگر هم زده و به&zwnj;صورتی استثنایی نام معمار یا ساختمان&zwnj;سازی آمده باشد، محدود است به مختصرترین وضع و کمترین شرح زیست ممکن [۶]: نامِ آن&zwnj;ها و بعضی اظهارات سرسری دربارۀ ساختمان&zwnj;هایی که ساخته&zwnj;اند؛ عملاً بی هیچ اثری از آموزش&zwnj;هایی که دیده&zwnj;اند، متونی که خوانده&zwnj;اند، مهارت&zwnj;هایی که برای نیل به چنان جایگاهی کسب کرده&zwnj;اند، شیوه&zwnj;های نگرش و تفکرشان، مفاهیم طراحی و شیوه&zwnj;های ارائۀ طرحشان، تشکیلات صنفی یا جایگاه اجتماعی&zwnj;شان. به&zwnj;صورتِ کلّی به&zwnj;نظر می&zwnj;رسد که معماران در سلسله&zwnj;مراتب اجتماعی سده&zwnj;های میانه جایگاهی نسبتاً دون&zwnj;پایه داشته&zwnj;اند. آن معمارانی هم که خود را در جامعه بالا کشیده&zwnj;اند، وام&zwnj;دار راه&zwnj;ورسمی غیر از توانایی&zwnj;های طرّاحانۀ&zwnj;شان بوده&zwnj;اند؛ مثلاً ثروتمند بوده یا دستاوردهایی در کتابت یا الاهیات داشته&zwnj;اند [۷]. در سدۀ شانزدهم بود که معماری در جهان اسلام برای نخستین بار به حرفه&zwnj;ای نظام&zwnj;مند با چارچوب&zwnj;های عقلانی و روش&zwnj;مند تبدیل شد. این امر نخست در استانبول پایتخت امپراتوری عثمانی محقق شد [۸] و سپس در اصفهان و دهلی، که اولی پایتخت صفویان و دومی پایتخت گورکانیان بود، به منصۀ ظهور رسید. بعد از این&zwnj;ها این الگو در سرتاسر جهان اسلام گسترش یافت؛ گسترشی که چه&zwnj;بسا تحت تأثیر نفوذ فرهنگ اروپایی&zwnj;ها بوده باشد [۹].</p>
<p>در گسترۀ زبان&zwnj;های فارسی و عربی شمار واژه&zwnj;نامه&zwnj;های تألیف&zwnj;شده بسیار است، حتی بعضی از این واژه&zwnj;نامه&zwnj;ها یک فصل کامل را به ساختمان&zwnj;ها اختصاص داده&zwnj;اند؛ بااین&zwnj;همه از واژگان معطوف به صناعت ساختمان در دورۀ میانی اسلامی هیچ اطلاعات یقینی و صریحی نداریم [۱۰]. برای&zwnj;مثال به&zwnj;نظر می&zwnj;رسد که هیچ تک&zwnj;واژه&zwnj;ای وجود نداشته که هم&zwnj;معنای دلالت&zwnj;های امروزی&zwnj;مان از واژه&zwnj;های &laquo;طرّاح&raquo; و &laquo;آرشیتکت&raquo; بوده باشد. اکنون در بسیاری از زبان&zwnj;های جهان اسلام واژۀ &laquo;معمار&raquo; در معنای &laquo;آرشیتکت&raquo; به کار می&zwnj;رود؛ اما در متون سده&zwnj;های میانه &laquo;معمار&raquo; صرفاً به&zwnj;معنای &laquo;استاد بنّا&raquo; بوده است. به&zwnj;نظر می&zwnj;رسد نزدیک&zwnj;ترین واژه به &laquo;آرشیتکت&raquo;، واژۀ &laquo;مهندس&raquo; بوده: &laquo;مهندس&raquo; یا به&zwnj;عبارتی دقیق&zwnj;تر &laquo;مهندز&raquo; برگرفته از واژۀ فارسی &laquo;انداز&raquo; است و از این واژۀ اخیر &laquo;اندازه&zwnj;گرفتن و تقدیر&raquo; را مراد می&zwnj;کرده&zwnj;اند [۱۱]. &laquo;مهندس&raquo; یگانه واژه&zwnj;ای است که بر حرفه&zwnj;ای با گستره&zwnj;ای وسیع از شایستگی&zwnj;های فنّی و مهارت&zwnj;های عملی دلالت می&zwnj;کرده است؛ مهارت&zwnj;ها و توانایی&zwnj;هایی که امروزه در پیوند با &laquo;آرشیتکت&raquo;ها و &laquo;مهندسان سازه&raquo; شناخته می&zwnj;شوند. مهندسان ضرورتاً مسّاح (زمین&zwnj;پیما، نقشه&zwnj;بردار) و در درجۀ اول دانش&zwnj;آموختۀ هندسه و نیز چه&zwnj;بسا آب&zwnj;شناسی (هیدرولوژی) بوده&zwnj;اند. احتمالاً آنان این دانش را از گذر آمیختگی نظام آموزشی استاد-شاگردی با تحصیلات رسمی کسب می&zwnj;کردند؛ هرچند از کمّ&zwnj;وکیف ساختار این تحصیلات رسمی هیچ نمی&zwnj;دانیم. در مصر دوران فاطمیان و ایوبیان و مملوکان، به&zwnj;مانند هر جای دیگری از گسترۀ جهان اسلام دوران میانی، مهندسان عمدتاً مسئول ساخت&zwnj;وساز پُل&zwnj;ها، آب&zwnj;راه&zwnj;ها، کاریزها و تأسیسات آبی این&zwnj;چنینی بوده&zwnj;اند. نقش معماروارۀ او برآمده از پیشینه و کارکرد انجینیر بودنش بوده است. در بافتار شهری از توانایی&zwnj;های مهندسان به&zwnj;منظور کنترل مرزهای زمین&zwnj;ها و مِلک&zwnj;ها، برای تخمین ارزش مستغلات، و در نمونه&zwnj;های بسیار اندک&zwnj;شماری برای &laquo;طراحی شهری&raquo; بهره می&zwnj;برده&zwnj;اند [۱۲].</p>
<p>اما به&zwnj;نظر می&zwnj;رسد عبارت &laquo;طراحی&raquo; برای آنچه مهندسان در سده&zwnj;های میانی دوران اسلامی می&zwnj;کرده&zwnj;اند بیشتر تقریب و تخمینی باشد تا تشریح و بازنمودی از کار آنان. ظاهراً چنین بوده که کارِ مهندسان در وجوهی از آنچه طرّاحان زمانۀ جدید می&zwnj;کنند بیشتر بوده و در وجوهی نیز کمتر بوده است. زیرا ازیک&zwnj;سو او مسّاح بوده و تجربه&zwnj;هایی عملی در صناعت&zwnj;های مربوط به ساختمان، همانند سنگ&zwnj;کاری و درودگری و...، داشته است و ازسوی&zwnj;دیگر مفهوم &laquo;طراحی&raquo; در آن زمان&zwnj;ها متفاوت با مفهوم کنونی&zwnj;اش بوده است. گرچه هیچ&zwnj;یک از نویسندگان سده&zwnj;های میانی اسلامی توجهی مبذول فوت&zwnj;وفن مهندسی و مهندسان نکرده&zwnj;اند، گفتۀ شایگان طبیب عراقی، عبداللطیف بغدادی، نکاتی از نگرش &laquo;مهندس&raquo;ها به مقولۀ &laquo;طراحی&raquo; را بر ما معلوم می&zwnj;دارد [۱۳]. بغدادی فوق&zwnj;العاده تیزبین و ژرف&zwnj;نگر بود که در دوران متأخر ایوبیان در قاهره می&zwnj;زیست و نگارش کتابش را در ۱۲۰۶م. به پایان رساند.</p>
<p><strong>نگاشتۀ عبداللطیف بغدادی</strong><br />عبداللطیف بغدادی دانشور همۀ علوم روزگار خود بود: چنان جوینده و پژوهشگر خستگی&zwnj;ناپذیری که او بود. کتاب&zwnj;های بسیاری نوشت که محتوای آن&zwnj;ها از طب و الاهیات تا ریاضیات و تاریخ را در بر می&zwnj;گیرد. از آن همه فقط اندک&zwnj;شماری باقی مانده است؛ تعدادی نیز به نقل&zwnj;قول&zwnj;هایی محدود است که از او در کتاب&zwnj;های دیگر نویسندگان و ترجمۀ لاتین آثارش موجود است. یکی از آثار برجای&zwnj;ماندۀ او کتاب ملخّص و مجمّلی است که در سال&zwnj;های اقامتش در قاهره، حد فاصل سال&zwnj;های ۱۱۹۰ تا ۱۲۰۶، دربارۀ مصر نگاشته است و به زبان&zwnj;های لاتین، آلمانی، انگلیسی و فرانسوی برگردانده شده است. عنوان این کتاب کوتاه چنین است: الافادة و الاعتبار فی الامور المشاهدة و الحوادث المعاينة بارض مصر (دستاوردها و آموخته&zwnj;هایی از مشاهده و معاینۀ رخدادهایی در سرزمین مصر). در این کتاب روایتی دست&zwnj;اول و پرارج از گیاگان، زیاگان، انسان&zwnj;ها، و بناهای یادمانی مصر در کنار رویدادشمارِ سال&zwnj;های اقامت بغدادی در آنجا عرضه شده است. اما شگرف&zwnj;ترین وجه کتاب او، واژگان دقیقی است که بغدادی در تشریح پیکره&zwnj;های دوران فرعون&zwnj;ها به کار می&zwnj;گیرد؛ امری که نه فقط گواه ادراک خوب او در مشاهده و سوهش&zwnj;پذیری هنری عالمانۀ اوست، بلکه شاهدی بر آشنایی ملموس او از مفاهیم زیبایی&zwnj;شناختی دوران باستان است. او همین کیفیّات را برای گزارش از ساختمان&zwnj;سازی&zwnj;های معاصرش نیز به کار می&zwnj;بندد. برای مثال در فصلی که به منش و روش مصریان معطوف است، بغدادی چنین می&zwnj;نویسد:</p>
<p>إذا أرادوا بناء رَبع أو دار ملكية أو قيسارية استحضر المهندس و فوض إليه العمل، فيعمد إلى العرصة و هي تل تراب أو نحوه فيقسمها في ذهنه و يرتبها بحسب ما يقترح عليه، ثم يعمد إلى جزء جزء من تلك العرصة فيعمره و يكمله بحيث ينتفع به على انفراده و يسكن، ثم يعمد إلى جزء آخر و لا يزال كذلك حتى تكمل الجملة بكمال الأجزاء من غير خلل و لا استدراك [۱۴].</p>
<p>اگر کسی می&zwnj;خواست عمارت، کاروانسرا، یا رَبْعی بسازد، مهندسی را اجیر می&zwnj;کرد تا عرصۀ بنا را در ذهن خویش تقسیم کرده و بر مبنای تعهدش، طرح را تدارک بیند. سپس مهندس آن بخش&zwnj;ها را یک&zwnj;به&zwnj;یک می&zwnj;سازد به&zwnj;نحوی&zwnj;که هر بخش را کاملاً آماده کرده و در اختیار کاربرانش قرار می&zwnj;دهد؛ سپس به&zwnj;سراغ بخش بعدی می&zwnj;رود. تا اینکه کار کلّ ساختمان به پایان رسد بی&zwnj;اینکه اثری از خلل یا اصلاح [طرح اولیه] در آن باشد [۱۵].</p>
<p>باآنکه کتاب منحصر&zwnj;به&zwnj;فرد و پربینش بغدادی برای سده&zwnj;های متمادی و به زبان&zwnj;های مختلف در دسترس بوده است، پژوهندگان معماری اسلامی در زمانۀ جدید توجه چندانی به آن نکرده&zwnj;اند. مارتین بریگز در کتابی که دربارۀ معماری اسلامی مصر و سوریه نگاشته، این عبارتِ مزبور از بغدادی را به انگلیسی برگردانده و یادداشت&zwnj;هایی نکته&zwnj;بینانه بر آن نگاشته است. اما بریگز متوجه اهمیت بسیار زیادی که فهم بغدادی، نویسنده&zwnj;ای از دوران میانی اسلام، از &laquo;طراحی&raquo; دارد، نشده است [۱۶]. پژوهشگر فرانسوی، آلبرت گایت، نگاشتۀ بغدادی را سر&zwnj;به&zwnj;سر غیروارد تشخیص داده است؛ مبنای حکم او این مفروض بوده که بغدادی وضعیت کلّی طراحی در مصر را خلاصه کرده است [۱۷]. پرواضح است که بغدادی تخلیص وضع موجود را در سر نداشته است. به&zwnj;عنوان نمونه فهرست بغدادی از ساختمان&zwnj;هایی که با این روشِ&nbsp; مستقل از ارائۀ طرحْ ساخته شده&zwnj;اند، صرفاً گونه&zwnj;های مسکونی و تجاری را در بر می&zwnj;گیرد؛ ساختمان&zwnj;هایی که به احتمال زیاد در طرح و در کارکرد، کمابیش به معیار و الگویی رسیده بودند. بغدادی دربارۀ سازه&zwnj;های یادمانی یا سفارشی&zwnj;ساز هیچ نمی&zwnj;گوید؛ ساختمان&zwnj;هایی نظیر مسجدها و مدرسه&zwnj;ها و کاخ&zwnj;ها و... که طرحی پیچیده&zwnj;تر و نوآورانه&zwnj;تر داشته&zwnj;اند و محتمل است که پیش از اجرای ساخت چنان بناهایی، نیاز به نوعی تمایزگذاری در طرحشان بوده است: البته که میزان دانش کنونی&zwnj;مان از این موضوع در حدی است که چنین مفروضاتی را باید در حد حدس&zwnj;وگمان پنداشت [۱۸]. همچنین عبداللطیف دربارۀ سازوکار سازه&zwnj;ایِ ساختمان یا چگونگی هم&zwnj;بندی اجزای نمای ساختمان هیچ نمی&zwnj;گوید. خصوصاً اینکه این دو موضوع، سازه و نما، از وجوه بسیار پرمایۀ معماری سده&zwnj;های میانی قاهره بوده&zwnj;اند که احتمالاً به&zwnj;گونه&zwnj;ای متفاوت تنظیم می&zwnj;شده و به&zwnj;دست فردهای متفاوتی که در گیرودار ساختمان&zwnj;سازی بوده&zwnj;اند اجرا می&zwnj;شده است؛ شاید استادان بنّا یا سنگ&zwnj;تراشانی که آموزش&zwnj;هایی در هندسه گرفته بودند [۱۹].</p>
<p>عبداللطیف پیش از قاهره در بغداد بوده و در مسیر سفرش از بلاد اسلامی دیگری هم عبور کرده است، اما از لحن کلامش چنین برمی&zwnj;آید که او آشکارا از آنچه دیده متأثر شده که بی&zwnj;تردید با آنچه پیش&zwnj;تر مشاهده کرده، متفاوت بوده است. هرچند از نوعِ تفاوت میان این&zwnj;ها سخنی نمی&zwnj;گوید. او مشخصاً مبهوت سه وجه از ساخت&zwnj;وسازِ مصریان شده بود؛ وجوهی که در مجموع بیانگر تفاوت نگرش به مقولۀ طراحی در مصر دوره&zwnj;های میانی بوده است. این نگرش مصریان ممکن است ما را قانع کند تا در فهم فعلی&zwnj;مان از طراحی و تکامل تاریخی&zwnj;اش بازنگری کنیم. نخستینِ آن وجوه، تصور و تجسّم ذهنی مهندس از طرح و سازۀ معماری است بی&zwnj;آنکه آن را به&zwnj;صورت ارائه&zwnj;های گرافیکی یا بصری یا ماکت در آورده باشند. دوم اجرای پیاپی اجزای سازه&zwnj;ای است بدین&zwnj;صورت&zwnj;که هر جزء را بشود ساخت و مستقل از باقی بنا موردِ استفاده قرار داد، مادامی&zwnj;که باقی بخش&zwnj;های بنا در حال ساخت&zwnj;اند و هنوز هم از نقشۀ کلّی ارائه&zwnj;شده خبری نیست. چنین ملاحظه&zwnj;ای بی&zwnj;گمان بر شگرفی تجسّم ذهنی مهندسان تأکید می&zwnj;کند و نیز گواهی بر اعتبار و ارزایی&zwnj;اش در عمل ساختمان&zwnj;سازی است؛ دست&zwnj;کم مشاهدات عبداللطیف چنین می&zwnj;گویند. سومین وجه از وجوه پیش&zwnj;گفته، کارایی مشهود این روش است؛ چنان&zwnj;که ساختمان به&zwnj;همان وضعِ برنامه&zwnj;ریزی&zwnj;شده ساخته می&zwnj;شده و چفت&zwnj;وبست اجزای مختلف ساختمان با یکدیگر بی&zwnj;مشکل به انجام می&zwnj;رسیده است. ازآنجاکه مرجعی گرافیکی برای مقابلۀ طرح بنا با صورت ساخته&zwnj;شدۀ طرح در دست نیست، محرز انگاشتن تجسّد طرح به همان نحو که تدبیر شده بود دشوار است. اما آنچه بر این ماجرا دلالتی ضمنی می&zwnj;کند این است که نظاره&zwnj;گر آن ساخت&zwnj;وساز توقع شکلی مشخص را داشته و طرّاح نیز به همان هدف نائل آمده است. در اینجا به توقع ساختمانی همرسانی&zwnj;شده&zwnj;ای میان کاربر/نظاره&zwnj;گر و طرّاح اشاراتی رفته است که احتمالاً بر بنیان دانش مشترک آن دو دربارۀ گونه&zwnj;های پایۀ معماری و فُرم&zwnj;های کلّی مناسب با هرکدام از عملکردهای اصلی جامعه (سکونت، معامله، عبادت و...) است. به&zwnj;هرحال مهم&zwnj;ترین و وسوسه&zwnj;انگیزترین وجه آن نگاشتۀ عبداللطیف، دست&zwnj;کم در مصر، تصدیق وجود طراحی معماری مستقل از ارائۀ طرح بوده است.</p>
<p>عبداللطیف بغدادی چیزی دال بر کاربست روش متضاد روش پیش&zwnj;گفته نگفته است: نخست طراحی معماری و سپس ارائۀ طرح. این روش را همه می&zwnj;شناسیم و معمولاً آن را امری جهان&zwnj;شمول قلمداد می&zwnj;کنیم. اما حیرت عبداللطیف از مواجهه با نمونۀ مصریان به&zwnj;صورتی ضمنی بیانگر این نکته است که او و احتملاً مخاطبان متنِ او به همان روشی که امروزه متداول است خو گرفته بوده&zwnj;اند و بنابراین عبداللطیف نیازی به ذکر مرسوم&zwnj;بودن &laquo;ارائۀ طرح پس از طراحی&raquo; نکرده است. درواقع گزارش او چنین هویدا می&zwnj;کند که دست&zwnj;کم دو روش در طراحی معمول بوده است: یک روش منحصر به مصر و همان است که عبداللطیف گزارشش کرده است. دیگری مرسوم در بغداد و دیگر مکان&zwnj;هایی بوده که در گسترۀ فرهنگی عباسیان قرار داشته است؛ روشی بر مبنای ارائۀ طرحِ بنا که عبداللطیف، این جهانگردِ مشتاق، را با آن سر آشنایی بوده است [۲۰]. مهندس مصری طرحِ بنا را مجسّم و سپس ساخت&zwnj;وساز آن را با موفقیت تمام می&zwnj;کرده است؛ بی&zwnj;آنکه مرحلۀ میانی ارائۀ طرح به بانی بنا یا به بنّایان بنا را از سر بگذراند. برعکس یک مهندس عراقی یا ایرانی یا مهندسی از شبه&zwnj;جزیرۀ عربستان، چنان&zwnj;که به آنان خواهیم پرداخت، معمولاً از یکی از روش&zwnj;های ارائۀ طرح برای همرسانی صورت طرّاحی&zwnj;شان بهره می&zwnj;برده&zwnj;اند. بااین&zwnj;همه ازآنجاکه عبداللطیف توضیحی نداده است، می&zwnj;شود گمان برد که این تفاوت بیش از آنکه محصول یک قیدوبَند معرفتی بوده باشد، معطوف به اختیار مهندسان بوده است. بنابراین طراحی یک ساختمان بدون ارائۀ طرح، که احتمالاً به مصر منحصر بوده، نه برآمده از ناآگاهی مهندسان مصری از آن روش دیگر طراحی بلکه محصول پسندِ آنان یا سازگاری بیشترشان با این روش بوده است، یا چه&zwnj;بسا این را چونان وجه تمایزشان به کار می&zwnj;گرفته&zwnj;اند. باری گیرم که عبداللطیف چیز بیشتری در این باب نگفته باشد، به نظر نمی&zwnj;رسد که مهندسان مصری خود را به صِرف کاربست آن روش محدود کرده باشند. چه&zwnj;بسا در گزینش روش طراحی، اینکه طرح را ارائه کنند یا اینکه صرفاً در ذهنشان مجسّمش کنند، قاعده&zwnj;ای ریخته بودند که به گونه&zwnj;بنای طرّاحی&zwnj;شده یا به طبع بانی بنا برای میزان نوآوری وابسته بوده است.</p>
<p><strong>طراحی با ارائۀ طرح</strong><br />ارائۀ طرح معماری پیش از آغاز ساخت آن، روندی شناخته&zwnj;شده در سده&zwnj;های میانی جهان اسلام بوده است. طرح معماری را با روش&zwnj;هایی متنوع ارائه می&zwnj;داده&zwnj;اند؛ هرچند به نظر می&zwnj;رسد در آغازْ هر منطقۀ مشخصی از جهان اسلام تحتِ&zwnj;تأثیر رسوم هنری&zwnj;ای قرار داشت که پیش از آمدنِ اسلام در همان منطقه رواج داشت: شیوه&zwnj;های بیزانسی و رومی در نیمۀ غربی جهان اسلام، و شیوه&zwnj;های ایرانی و هندی در نیمۀ شرقی آن. قدیمی&zwnj;ترین شواهدی که نشان از گونه&zwnj;ای ارائۀ طرح می&zwnj;دهد مربوط به دورۀ امویان است که دقیق&zwnj;ترین و پرتفصیل&zwnj;ترین آنان به شرح ساخت قبة&zwnj;الصخرة می&zwnj;پردازد. هنگامی که پنجمین خلیفۀ امویان، عبدالملک&zwnj;بن&zwnj;مروان (ح. ۶۸۳تا۷۰۳)، تصمیم به ساخت قبة&zwnj;الصخرة گرفت از بنّایان منتخبش خواست که تا ساخت&zwnj;وساز شروع نشده، شرحی از ساختمان (صفت) و شکل آن (سمت) را بر او عرضه بدارند. بنّایان خلیفه طرح بنا را بر همان صفّه&zwnj;ای که قرار بود بستر ساخت بنا باشد نشانه&zwnj;گذاری کردند (کرست) و به خلیفه نشانش دادند [۲۱]. در این متن تاریخی برای کنش بیان طرح معماری و ارائۀ آن به خلیفه از لفظ &laquo;کرست&raquo; بهره برده&zwnj;اند؛ واژه&zwnj;ای که بر فنون مرسوم ارائۀ طرح، چونان ترسیم یا ساخت ماکت، دلالتی نمی&zwnj;کند. ریشۀ &laquo;ک ر س&raquo; معانی متعددی دارد که دو تا از آن همه را می&zwnj;توان به ساختمان&zwnj;سازی مربوط دانست. نخستین آن&zwnj;ها &laquo;پی&zwnj;ریزی ساختمان&raquo; است و دومینش، &laquo;محصورکردن با نشان&zwnj;گذاری&raquo; است [۲۲]. بنابراین یا بنّایان طرح گنبد را روی سطح صفّه کشیده&zwnj;اند، یا پی بنا را ریخته&zwnj;اند تا عبدالملک پیش از به صحّۀ ملوکانه رساندن تدبیر بنّایان، متوجه مکان و طرح و چه&zwnj;بسا شکل و جای گنبد شود.</p>
<p>دومین نمونۀ مشهور ارائۀ طرح معماری پیش از آغاز ساخت&zwnj;وسازها به شروع دوران عباسیان باز می&zwnj;گردد؛ زمانی&zwnj;که ابوجعفر المنصور، دومین خلیفۀ عباسیان، قصد ساخت شهر دایره&zwnj;ای بغداد (۷۶۲م.) را کرد [۲۳] جایگاه شهر متعاقب جست&zwnj;وجویی دقیق و صرف چندین سال انتخاب شده بود و همان&zwnj;طورکه اغلب رویدادنگارها نوشته&zwnj;اند، المنصور نظارتی دقیق بر کلّ روند طراحی شهر دایره&zwnj;ای و تنظیم طرح اولیۀ شهر و سازمان داخلی آن، ضمن ملاحظات ریاضی و نجوم، داشت. گفته شده المنصور دستور داده بود که طرح شهر با با خاکستر برای او روی زمین بریزند تا بتواند آن مجسّم کند. وقتی که در محوطۀ طرّاحی&zwnj;شده قدم می&zwnj;زد، فرمان داد که در جوار رد خاکسترها پنبه&zwnj;دانه&zwnj;های فروشده در نفت گذارند و آتش برافروزند [۲۴].</p>
<p>متون دورۀ اسلامی شواهد متعدد دیگری را از ارائۀ طرح در سده&zwnj;های متقدم اسلامی (سدۀ هفتم تا دهم) در اختیار می&zwnj;گذارند؛ اما تردیدی نیست که ارائۀ معماریانه نخست در ایران پدیدار شد و متعاقب حملۀ مغولان در اوایل سدۀ سیزدهم، به نواحی شرقی گسترش یافت و سپس از آسیای مرکزی به جنوب، به هند گورکانیان و نیز به غرب، به امپراتوری عثمانی رفت. در گسترۀ امپراتوری عثمانی بود که با روش&zwnj;ها و آداب&zwnj;ورسوم مدیترانه&zwnj;ای&zwnj;ها درآمیخت. پشتوانۀ این نتیجه&zwnj;گیری مجموعه&zwnj;ای از منابع متنی در کنار طرح&zwnj;های برجای&zwnj;مانده از ساختمان&zwnj;هاست که روی تخته&zwnj;های گچی و پوست حیوانات و کاغذهایی رسم شده و دوام آورده&zwnj;اند. تاریخ این طرح&zwnj;ها از دورۀ ایلخانیان (۱۲۵۶تا۱۳۵۲) تا دورۀ تیموریان و امپراتوری&zwnj;های پساتیموری است [۲۵].</p>
<p>شاهدهای متنی کم&zwnj;شماری دربارۀ ارائۀ طرح&zwnj;ها در دوره&zwnj;های مختلف از مصر سراغ داریم؛ اما شاهد جسیمی تا پیش از سدۀ نوزدهم یافت نشده است. این سند سده&zwnj;نوزدهمی مشتمل بر ترسیم&zwnj;هایی است که پیش از ساخت&zwnj;وساز به&zwnj;قصد ارائۀ طرح به بانیان بنا کشیده شده&zwnj;اند [۲۶]. با وجود چنین نمونه&zwnj;های بسی دشوار است که گسترۀ کاربست این روش را، در تقابل با روش تجسّم ذهنی طرح معماری، دریابیم. نیز نمی&zwnj;توانیم از هم&zwnj;زیستی هر دو روش و بوم&zwnj;زادِ مصر بودنشان خبری قاطعانه بدهیم. چنان&zwnj;که نمی&zwnj;توانیم با قطعیت از این بگوییم که مصریان روش ارائۀ طرح را از شرق وام گرفته&zwnj;اند؛ یا اگر در ذهن آوریم که مصریان باستان با بعضی گونه&zwnj;های ارائۀ طرح آشنایی داشته&zwnj;اند، چه&zwnj;بسا با نگاه به شرق روشِ ارائۀ طرح معماری را به خود یادآوری کرده باشند. برمبنای شاهدهای ناکافی ذکرشده در منابع مکتوب، چنین به نظر می&zwnj;رسد که بهره&zwnj;گیری مصریان از ارائۀ طرح معماری محدود به نمونه&zwnj;های خاص و واقعاً برجسته و ممتاز بوده است. نمونه&zwnj;ای چونان مدرسۀ سلطان حسن قاهره که نه&zwnj;فقط تحت تأثیر سنت&zwnj;های شرقی قرار داشت بلکه چه&zwnj;بسا ساختۀ دست شرقیان نیز باشد [۲۷]. خلیل&zwnj;بن&zwnj;شاهین الظاهری در میانۀ سدۀ پانزدهم چنین نگاشته است:</p>
<p>وقتی سلطان حسن دستور ساخت را داد، همۀ مهندسان را از همۀ بلاد را احضار کرد و از آنان پرسید: بلندترین بنای جهان کدام است؟ به او گفته&zwnj;اند ایوان کسری خسرو انوشیروان بلندترین است. پس فرمان داد که ایوان کسری را اندازه&zwnj;گیری و تحریر کنند و سپس مدرسه&zwnj;اش را ده ارش بلندتر از ایوان کسری سازند. و چنین بود که ساخته شد [۲۸].</p>
<p>این روایت آشکارا ایوان کسری را الگوی طرح مدرسۀ سلطان حسن می&zwnj;داند. اما نکتۀ مهم&zwnj;ترِ روایتِ مزبور برای تحلیل ما راستینۀ پیمایش ایوان کسری و بعد انتقال ابعاد پیموده&zwnj;شده است. چه&zwnj;بسا این انتقال را با ترسیم انجام داده باشند؛ هرچند نه از این منبع و نه از سایر منابع نمی&zwnj;توانیم به یقین حکمی در این باب بدهیم.</p>
<p>باآنکه نقش و تحقق ارائۀ طرح معماری در نمونۀ مدرسۀ سلطان حسن احتمالاً در حد حدس&zwnj;وگمان باقی خواهد ماند، بنا به گزارشی پرشهره از کاربست روش ارائۀ طرح در مسجد بسی متقدم&zwnj;تر ابن&zwnj;طولون (۸۷۸) مطمئن هستیم. نقل شده که طرح مسجد را بر پوست حیوانات کشیده و آن را به رؤیت ابن&zwnj;طولون رسانده&zwnj;اند تا راه&zwnj;کارهای نوآورانۀ سازه&zwnj;ای مسجد را ملاحظه&nbsp; و تأیید کند [۲۹]. بی&zwnj;تردید با کنشی وارداتی سروکار داریم؛ زیرا باآنکه مسجد ابن&zwnj;طولون را در قاهره ساخته&zwnj;اند، از نمونه&zwnj;های پرجلال سامرا الگو گرفته و بنابراین نیایی عراقی عباسی دارد [۳۰]. افزون&zwnj;بر&zwnj;این و برمبنای تفسیری که المقریزی از طرّاح مسجد ابن&zwnj;طولون می&zwnj;کند می&zwnj;شود چنین گفت که مسجد را یک معمار مسیحیِ عراقی ساخته است؛ زیرا المقریزی آن معمار را &laquo;نصرانی&raquo; ضبط کرده است، حال&zwnj;آنکه عموماً مسیحیانِ مصری را &laquo;قبطی&raquo; می&zwnj;خوانده&zwnj;اند. بنابراین آن معمار مسیحی عراقی در رکاب و ملازمت ابن&zwnj;طولون قرار گرفته و ممکن است به روال ارائۀ طرّاحی&zwnj;اش به بانی و کارفرما عادت داشته است [۳۱]. احتمالاً مسجد ابن&zwnj;طولون در چشم مصریان مسجدی بدیع و نامعمول بوده است؛ چنان&zwnj;که افسانه&zwnj;هایی متعدد دربارۀ ساخت&zwnj;وساز این مسجد، منابع مالی&zwnj;اش، و پیش&zwnj;گویی آخروعاقبتش برساخته&zwnj;اند. برعکس به چشم یکی از ساکنان پیشین سامرا، خصوصیت&zwnj;های مسجد ابن&zwnj;طولون کمابیش آشنا و تدبیر سازه&zwnj;ای پیشنهادشده برای آن هم امری معمول بوده است. باری چنین به نظر می&zwnj;رسد که باآنکه در نواحی شرقی جهان اسلام طراحی معماری و ارائۀ طرح به کارفرما مرسوم و جاافتاده بوده است، در مصر عجیب&zwnj;وغریب شمرده می&zwnj;شده است، چه جز این اگر می&zwnj;بود که لزوم خاطرنشانی المقریزی را برنمی&zwnj;انگیخت. پس یا تأکید او بر ثبت نقشۀ بنا به دلیل نوعِ قالب به&zwnj;کاررفته بوده است، پوست یک حیوان، یا اینکه با عرف طراحی بدون ارائۀ طرح در تضاد بوده است.</p>
<p><strong>نتیجه&zwnj;گیری</strong><br />چنین است که اهمیت کامل نگاشتۀ عبداللطیف به درک می&zwnj;آید: اگر آنچه المقریزی نوشته دلالتی غیرصریح بر کاربست روش&zwnj;های مستقل از ارائۀ طرح طرّاحی&zwnj;شده در مصر می&zwnj;کند، نگاشتۀ عبداللطیف صریح و سرراست بر آن صحّه می&zwnj;گذارد. نیز در مجموع این دو نوشته نشان می&zwnj;دهند که به&zwnj;کارگیری روش طراحی مستقل از ارائۀ طرح طی چندین&zwnj;وچند سده، دست&zwnj;کم از سدۀ نهم تا سدۀ دوازدهم، در مصر پابرجا بوده است و حضور این روش در موازات و هم&zwnj;زمان با آن روشِ دیگر، طراحی و ارائۀ طرح، در خارج از مصر بوده است.</p>
<p>چنین نتیجه&zwnj;گیری&zwnj;های آمیخته با تردید و به&zwnj;راستی زیاده کم&zwnj;شاهد این جستار، جزآنکه به غنی&zwnj;ترکردن دانسته&zwnj;های ما از روش&zwnj;های تاریخی طراحی در جهان اسلام منجر می&zwnj;شود، مستوجب اظهاراتی روش&zwnj;شناختی درباب فهم کنونی&zwnj;مان از مفهوم کلّی طراحی می&zwnj;شود. تخیّل&zwnj;کردن و طرح&zwnj;پردازی را همواره از گام&zwnj;های تکوینی و سازندۀ روند طراحی پنداشته&zwnj;اند. اما در بعضی موارد بصری&zwnj;سازی و ارائه&zwnj;های گرافیکی یا سه&zwnj;بعدی را هم چونان گامی ضروری و اجتناب&zwnj;ناپذیر دانسته&zwnj;اند که مرحله&zwnj;ای در مسیر تبدیل ایدۀ طراحی به تصویری همرسانی&zwnj;پذیر به شمار می&zwnj;رود. غالباً چنین پنداشته می&zwnj;شود که از&zwnj;قلم&zwnj;انداختن مرحلۀ ارائۀ گرافیکی مختص به معماریِ بومیِ صاف&zwnj;وساده&zwnj;ای است که از قاعده&zwnj;های دیرینه&zwnj;سال سازمان فضایی پیروی می&zwnj;کند و اجرای آن مستلزم ریزه&zwnj;کاری و پیچیدگی چندانی نیست. بنابراین بی&zwnj;نیازی یک خانۀ تک&zwnj;اتاقه یا یک آلونک از ارائۀ طرح معماری و ساختمان درک&zwnj;پذیر است. باری برای هر چه که پیچیده&zwnj;تر از این&zwnj;ها باشد، توقع همگان این است که پیش از آغاز ساخت&zwnj;وسازها طرحی گرافیکی یا فضایی مهیّا شده باشد. اما نگاشتۀ عبداللطیف بغدادی این دوگانۀ سطحی و آشکارا سهل&zwnj;انگارانه را در هم کوبیده است؛ دوگانۀ بومی/ارائه&zwnj;گریز در برابر طرّاحی&zwnj;شده/ارائه&zwnj;دار. از ظاهر امر چنین برمی&zwnj;آید که یک طرحِ پیچیدۀ بنیان&zwnj;گرفته از مفهومی ذهنی را نیز می&zwnj;شود مستقل از مرحلۀ واسط ارائۀ طرح، با دیگران همرسانی و سپس اجرایش کرد. لااقل بعضی معماران مصرِ سده&zwnj;های میانه به چنین روشی کار می&zwnj;کردند و حتی آن را خوش&zwnj;تر می&zwnj;داشتند؛ چه روش طراحی با ارائۀ طرح را هم می&zwnj;شناختند و حتی در میانشان این روش هم مقارن با آن روش ذهن&zwnj;محورتر به کار می&zwnj;آمده است.</p>
<p>عبداللطیف بغدادی شاهد ساخت ساختمانی با اجزاء و بخش&zwnj;هایی متعدد بوده که به&zwnj;ترتیب کامل می&zwnj;شده&zwnj;اند و ترکیب آن اجزا هم بی&zwnj;خطا و بی&zwnj;مشکل به انجام می&zwnj;رسیده است. آنچه را عبداللطیف دیده است، پندار گونۀ مشترک توجیه نمی&zwnj;کند. می&zwnj;شود یک معمار را تصور کرد که طرحِ خود را با ارجاع به یک ساختمان ساخته&zwnj;شدۀ دیگر به بنّایان می&zwnj;فهماند و از آن&zwnj;ها می&zwnj;خواهد که عین آن ساختمان یا تقریبی از آن ساختمان را بسازند. همچنین ممکن است در خزانۀ مشترک طرح&zwnj;های معماری هر دو گروه طرّاحان و بنّایان، یک گونۀ کلّی با تعداد زیادی از نمونه&zwnj;های شناخته&zwnj;شده وجود داشته که هنگام اجرای طرح به آن&zwnj;ها ارجاع می&zwnj;داده&zwnj;اند؛ حتی اگر خزانۀ معماری طرّاحان و بنّایان درواقع یکی و یک چیز بوده باشد. اصلاً هر چه نباشد، از حضور لااقل بعضی وجوه ارائۀ طرح که گریزی نیست: وسعت و ابعاد و تناسب&zwnj;های ساختمان و اجزای مختلفش. درک و دریافت این موضوع بسی دشوار است که فهم گونه&zwnj;شناختی مشترکی مابین طرّاحان و بنّایان را متصور شویم که از حضور ارائۀ تناسبات و ابعاد سازه&zwnj;های پیچیده رفعِ&zwnj;نیاز می&zwnj;کرده است. مگراینکه آنچه بین طرّاحان و معماران مشترک بوده بسیار بیشتر از یک گونه یا یک الگو بوده باشد.</p>
<p>بنابراین گمانه&zwnj;زنی واپسینم چنین خواهد بود که مشاهدۀ عبداللطیف تنها در صورتی موجه&zwnj;نما و انگاردنی خواهد بود که دانش مشترک مابین طرّاح و بنّا هم از وجه گونه&zwnj;شناختی باشد هم از وجه اعداد و اندازه&zwnj;ها. پس آنچه میان طرّاح و بنّا مستلزم ارتباط کلامی است، صرفاً بیان گونۀ بنا از سوی طرّاح است که خودْ برابر است با بیان توالی فضاها و ارتباطاتشان با یکدیگر و ابعاد و اندازه&zwnj;های عددی هر یک از فضاها. نیازی به بیان ابعاد اندازه&zwnj;ها در قالب اعدادی انتزاعی نیست. طرّاح را کافی است که از چارچوبی مدولار بهره ببرد که برآمده از خودِ ساختمایه&zwnj;ها باشد: طرّاح می&zwnj;تواند اندازه&zwnj;های یک آجر استاندارد به&zwnj;همراه تعداد آجرهای موردنیاز در هر ضلع یک فضای معمول را با مراودۀ کلامی به بنّا منتقل کند و با کمترین ارائۀ طرح ممکن، تکرار و تکثیر شود؛ تابدانجاکه برای برقراری محورهای بنا به چیزی بیشتر از چند خط مستقیم روی زمین نیاز نبوده باشد. البته بر ما مبرهن است که بنّایان قرون میانی اسلامی انبوهی از واحدهای اندازه&zwnj;گیری در اختیار داشته&zwnj;اند: ارش، پا، انگشت و... . اندازه&zwnj;هایی که با این واحدها زده می&zwnj;شدند نیز قابلیّت بیان شفاهی را داشتند؛ هرچند احتمالاً دقت بیانی که بر بنیان این واحدها باشد کمتر از بیانی است که از ابعاد مشخص و ثابت یک جزء سازه&zwnj;ای مثلاً یک آجر بهره می&zwnj;برد. زیرا فهم &laquo;ارش&raquo; و &laquo;پا&raquo; از جایی تا جای دیگر متفاوت بوده است. بنابراین شاید هیچ تصادفی نباشد که مصریان کاربران روش طراحی بدون ارائۀ طرح بوده&zwnj;اند و از این روش در بناهای کوچک و غیریادمانی که ساختمایۀ آن&zwnj;ها لاجرم آجر بوده بهره می&zwnj;برده&zwnj;اند. درصورتی&zwnj;که سازه&zwnj;های کاخ&zwnj;مانند و سازه&zwnj;های مذهبی را با سنگ می&zwnj;ساختند که کاربست یکاهای اندازه&zwnj;گیری را ضروری می&zwnj;کرد. درواقع چه&zwnj;بسا در میانه&zwnj;های سدۀ سیزدهم، چند صباحی بعد از گزارش عبداللطیف، بوده که کاربست روش طراحی بدون ارائۀ طرح ور افتاده و سببْ وابستگی روزافزون به سنگ&zwnj;بری و استفاده از سنگ به&zwnj;مثابۀ ساختمایۀ اساسی بناهای بزرگ و یادمانی مصر بوده باشد.</p>
<p>اگر مراودۀ شفاهی را ابزار ارائۀ طرح و امرِ واسطی میان &laquo;تجسّم طرح&raquo; و &laquo;اجرای بنا&raquo; قلمداد کنیم، فهم چگونگی طراحی بدون ارائۀ طرح ممکن خواهد شد. همچنین متوجه می&zwnj;شویم که تاریخ متعارف طراحی معماری چگونه آن روندِ مشخصی را برجسته&zwnj;تر کرده است که ارائۀ طرح را شرط ضروری طراحی جا می&zwnj;زند. حال&zwnj;آنکه از قرار معلوم مسیرهای تاریخی مختلفی وجود داشته&zwnj;اند که اگر عنایتی به نگاشتۀ عبداللطیف داشته باشیم، به کارْ هم می&zwnj;آمده&zwnj;اند. درواقع شاید انگاشتن ارائۀ طرح به&zwnj;مثابۀ شرط ضروری فهم و تبادل طرح را بشود نتیجۀ حرفه&zwnj;ای&zwnj;شدن معماری و ساختمان&zwnj;سازی و مهم&zwnj;تر از این، محصول انفصال طرّاح و بنّا در نظر گرفت. هر دوی این انفصال&zwnj;ها انتخاب&zwnj;هایی تاریخی&zwnj;اند که از زمینه و زمانۀ به&zwnj;خصوصی برمی&zwnj;آیند و دیگر انتخاب&zwnj;های موجود در دیگر زمینه&zwnj;ها و زمانه&zwnj;ها را تحت&zwnj;الشعاع قرار داده&zwnj;اند. یکی از آن انتخاب&zwnj;ها تجربۀ مصریان در &laquo;طراحی بدون ارائۀ طرح&raquo; بوده است. محتمل است انتخاب&zwnj;های هم&zwnj;ترازی در دیگر جاها و در دیگر زمان&zwnj;ها وجود داشته؛ اما آنچه این انتخاب&zwnj;های دیگر را به&zwnj;شدت تحت&zwnj;الشعاع قرار داده است، چیرگی یکی بر دیگران و به&zwnj;تبع هنجار&zwnj;سازی تاریخِ آن چونان یگانه تاریخ طراحی است.</p>
<p><br /><strong>&nbsp;پی&zwnj;نوشت&zwnj;ها</strong></p>
<p>[۱]&nbsp;مشهورترین رخداد متعارف در عرف غربی همانا برقراری قواعد معمارانۀ طراحی در دورۀ گوتیک است. پورتفولیویی که به ویلار هونکارت منسوب است و به حدود ۱۲۳۰ میلادی تاریخ&zwnj;گذاری شده نیز مظهر آن روایت است. نک به:</p>
<p dir="ltr">Robert Branner, "Villard de Honnecourt and the Ori gin of Gothic Architectural Drawing," Gazette des Beaux-arts 61(1963): 129-46; Christof L. Frommel, "Reflections of the Early Architectural Drawings," in The Renaissance from Brunelleschi to Michelangelo: The Representation of Architecture, ed. Henri A. Millon and Vittorio M. Lampugnani (Milan: Bompiani, 1994), 101-21. A concise overview of the evolution of architectural drawings is Francois Bucher, "Medieval Architectural Design Methods 800-1560," Gesta 11, 2 (1972): 37-51.</p>
<p dir="ltr">[2] Great Buildings online : www.greatbuildings.com/architects/Imhotep.html; Encyclopedia Britannica Online, s.v. "Imhotep"; Adolf K. Placzek, ed., Macmillan Encyclopedia of Architects, 4 vols. (London: The Free Press, 1982), 2:454-64.</p>
<p>[۳]&nbsp;برای مشاهدۀ استدلالی علیه این پندار همه&zwnj;گیرشده نگاه کنید به:</p>
<p dir="ltr">Michael Lingohr, "Architectus: Considerations on a Pre- and Early Modern Age Professional Portrait," Architectura (Zeitschrifl fur Geschichte der Baukunst) 35, 1 (2005): 47-68.</p>
<p dir="ltr">[4] See Raymonde Moulin e al, Les Architectes: Metamorphose d&rsquo;une profession liberale (Paris: Calmann-Levy, 1973), &ldquo;Esqisse Historique&rdquo;, 13-36; Leopold D. Ettingler, &ldquo;The Emergence of the Italian Architect During the Fifteenth Century&rdquo;, in The Architect: Chapters in the History of a Profession, ED. Spiro Koskof (NewYork: Oxford University Press, 1977), 96-123; and Catherine Wilkinson, The New Professionalism in the Renaissance&rdquo; in Kostof, The Architect, 124-160.</p>
<p dir="ltr">[5] See Nasser Rabbat, &ldquo;Perception of Architecture in Mamluk Sources&rdquo;, Mamluk Studedis Review 6 (2002): 155-176.</p>
<p dir="ltr">[6] Leo Mayer, Islamic Architects and Their Works (Geneva: Skira, 1956), 20-27; Donald Wilber, &ldquo;Builders and Craftsmen in Islamic Iran: The Earlier Periods&rdquo;, Art and Archaelogy Research Papers (AARP) 10 (1976): 31-39; Michael Meinecke, &ldquo;Zur Sogenannten Anonymitat der Kunstler im islamischen Mit Telalter&rdquo;, in Kunstler und Werkstatt in den orientalischen Gesell schaften, ED. A.J. Gail (Graz: Akademische Druck &ndash; u. Verlag sanstalt, 1982), 31-45; Doris Behrens-Abouseif, &ldquo;Muhandis, Shad, Muallim: Note on the Building Craft in the Mamluk Period&rdquo;, Der Islam 72, 2(1995), 293-309.</p>
<p dir="ltr">[7] See Nasser Rabbat, &ldquo;Architects and Artists in Mamluk Society: The Perspective of the Sources&rdquo;, Journal of Architectural Education 52, 1 (Seot1998), 30-37.</p>
<p>[۸]&nbsp;تشکیلات متمرکزشدۀ معماران سلطنتی در دوران متقدم امپراتوری عثمانی در جایگاه والای آن در مناصب دولتی دخیل بود که به پدیداری خودزیستنامه&zwnj;نگاری سینان (امری که با معماران ایتالیای دورۀ رنسانس قیاس&zwnj;پذیر است) و همچنین زیستنامۀ محمدآقا منجر شد. برای اطلاعات بیشتر به مقدمه&zwnj;ای نگاه کنید که گلرو نجیب&zwnj;اوغلو بر کتاب&zwnj;های رسالۀ معماریه و پنج متن سده&zwnj;شانزدهمی در خودزیستنامه&zwnj;نگاری سینان نگاشته است. {افزودۀ مترجم: کتاب رسالۀ معماریه به فارسی هم ترجمه شده است و مشخصات نسخۀ فارسی به این شرح است: افندی، جعفر (۱۳۸۹)، رسالۀ معماریه: متنی از سدۀ یازدهم هجری، ترجمۀ مهرداد قیومی بیدهندی، تهران: متن.} برای اطلاعات بیشتر دربارۀ جایگاه پرارج سینان و معماران دیگری که در تاریخ&zwnj;نامه&zwnj;های درباری ذکر خیرشان می&zwnj;رفته و با برپایی مقبره&zwnj;ها و موقوفه&zwnj;هایی یادونامشان را گرامی می&zwnj;داشته&zwnj;اند، نگاهی کنید به کتاب روزگار سینان نوشتۀ نجیب&zwnj;اوغلو.</p>
<p dir="ltr">Howard Crane and Esra Akm, Sinan&rsquo;s Autobiographies: Five Sixteenth Century Texts (Leiden: Brill, 2006), vii-xvi, and Howard Crane, Risale-I Mimaritte (Leiden: E.J. Brill, 1987)</p>
<p dir="ltr">Gulru Necipoglu, The Age of Sinan (London: Reaktion Books, 2005) chaps 4 and 5, 127-186.</p>
<p>&nbsp;</p>
<p>&nbsp;[۹]&nbsp;این عرصۀ پژوهشی از آن&zwnj;هایی است که هنوز نیازمند تحقیقاتی بنیادین و مقدماتی است. به کتاب&zwnj;های زیر نگاه کنید؛ منبع آخر نشان می&zwnj;دهد که چگونه معماری مدرن عربی اکثریّت هویتش را از ارتباط با غرب گرفته است.</p>
<p dir="ltr">Gulsum Bayder Nalbantoglu, &ldquo;The Birth of an Aesthetic Discourse in Ottoman Architecture&rdquo;, METU Journal of the Faculty of Architecure 8, 2 (1988), 115-122; Rifat, Chadirji, &ldquo;The State of Arab Architecture&rdquo;, Ur1982, 1 (1982), 60-67. See Chardirji&rsquo;s personal history, Shari Taha Wa Hammersmith, al-Bahth fljadali yyat al-imara (Beirut: Muassasat al-Abhath al-Arabiyya, 1985)</p>
<p>&nbsp;</p>
<p>&nbsp;[۱۰]&nbsp;برای مثال به جلد دوم این کتاب نگاه کنید که بیش از نیمی از آن به سخن ساختمان&zwnj;ها و واژگان معطوف به آن&zwnj;ها اختصاص دارد: {افزودۀ مترجم: کتاب التلخیص فی معرفة اسماء الاشیاء را می&zwnj;توانید از کتابخانۀ دیجیتال نور تهیه کنید. عنوان باب هفتم این کتاب &laquo;فی اسماء الدور و المنازل و ادوات البنّائین&raquo; است.}</p>
<p dir="ltr">Abu Hilal al-Askari, Kital al-talkhls fi marifat asma al-ashya, ed. Izzat Hasan, 2Vols. (Damascus, Majmac al-Lugha al-Arabiyya, 1969-1970)</p>
<p>&nbsp;</p>
<p>&nbsp;[۱۱]&nbsp;بااین&zwnj;همه چنان&zwnj;که خواهیم دید مهندس فقط در این معنی &laquo;طرّاح&raquo; است که مسّاحی می&zwnj;کرده و قطعه&zwnj;زمین را طرح و ترتیب می&zwnj;داده است.</p>
<p dir="ltr">Mayer, Islamic Architects, 26, and Ah,ad Taymur, al-Muhandisun fi asr al-Islami (Cairo: Dar Nahdat Misr lil-Tab&rsquo; qa &ndash; Nashr, 1979), 121-122.</p>
<p dir="ltr">[12] Ibn Khaldun, Muqaddima, ed. Ali Abd al-Wahid Wafi, 4 vols. (Cairo: Lajnat al-Bayan al-Arabi, 1957-62), 3:935-37, explains how muhandis developed from being primarily a surveyor and builder to becoming a real-estate expert and arbitrator. For definitions of muhandis see S. D. Goitein, A Mediterranean Society: The Jewish Communities of the Arab World as Portrayed in the Documents of the Cairo Geniza, 6 vols. (1967-93), vol. 1, Economic Foundations, 113; vol. 4, Daily Life, 38-39; Doris Beh rens-Abouseif, "Muhandis, shad, muallim," 293-295.</p>
<p>[۱۳]&nbsp;برای مشاهدۀ اطلاعاتی دربارۀ کار و زندگی عبداللطیف بغدادی نگاه به منبع زیر کنید. {افزودۀ مترجم: دانشنامۀ جهان اسلام هم مدخلی را به عبداللطیف بغدادی اختصاص داده است}</p>
<p>&nbsp;</p>
<p dir="ltr">Ibn Abi Usaybi&rsquo;a, Uyun al-akba fl tabawat al-atibba, ed. Nizar Rida, 2Vols. (Beirut: Dar al-Hayat, 1956-1957), 2: 682-696; Claude Cahen, &ldquo;Abdellatid al-Baghdadi, &ldquo;Portraitiste et historien de son temps: Extraits inedits de ses memoires&rdquo;, Bulletin d&rsquo;etudes Orientales 23 (1970), 101-128; Shawkat Toorawa, &ldquo;The Educational Background of Abd al-Latif al-Baghdadi&rdquo;, Muslim Education Quarterly 13, 3 (1996): 35-53; idem, &ldquo;Language and Male Homosocial Desire in the Autobiography of Abd al Latif al-Baghdadi&rdquo;, Edebiyat 7, 2 (1997), Special Issue, Arabic Autobiography, 251-265; idem, &ldquo;A Portrait of Abd al-Latif al-Baghdadi&rsquo;s Education and Instruction,&rdquo; in Law and Education in Medieval Islam: Studies in Memory of Professor George Makdisi, ed. Joseph Lowrym Devin Stewart, and Shawkat Toorawa (London: David Brown Book Co. 2005) 91-110.</p>
<p>&nbsp;[۱۴]&nbsp;{افزودۀ مترجم: در نسخه&zwnj;ای که ربّاط از آن استفاده کرده، به&zwnj;جای &laquo;تل تراب&raquo;، &laquo;تل خراب&raquo; آمده است. همچنین آنچه در متن فارسی آمده، برمبنای ترجمۀ انگلیسی ربّاط از متن عربی است. ترجمۀ خودِ آن متنِ عربی نتیجه&zwnj;ای دیگر دارد که نشان می&zwnj;دهد ترجمۀ ربّاط از آن متن آزاد است. ترجمۀ واژه&zwnj;به&zwnj;واژه و نه&zwnj;چندان قشنگِ متن عربی به فارسی چنین می&zwnj;شود: &laquo;اگر [مصریان] می&zwnj;خواستند ربع یا عمارت یا کاروانسرایی سازند، مهندسی را اجیر کرده و کار را به او می&zwnj;سپردند. مهندس نخست قصد عرصه کرده که [در وهلۀ نخست] تلی از خاک است، آن را در ذهن خویش تقسیم کرده و بر حسب تعهدش نظم&zwnj;وترتیب می&zwnj;بخشد، سپس مهندس اجزای آن عرصه را یک&zwnj;به&zwnj;یک می&zwnj;سازد و مستقل از دیگر اجزا، کاملش می&zwnj;کند به&zwnj;شکلی&zwnj;که در اختیار ساکنان و کاربرانش قرار گیرد، سپس&nbsp; قصد جزء آخر کرده تاآنکه همۀ اجزا کامل شوند و اثری از خلل و &zwnj;اصلاح در آن نیست&raquo;.}</p>
<p dir="ltr">[15] Abd al-Latif al-Baghdadi, al-Igada wa l-itibar fi l-umur al-muhahada wa hawdith al-muayana bi-ard Misr (Cairo, 1869), 52; idem, Relations de l&rsquo;Egyote, ed, Silvestre de Sacy.</p>
<p>[۱۶]&nbsp;ترجمۀ انگلیسی مارتین بریجز از ترجمۀ من متفاوت است؛ شاید علّت در تفاوت واژگانی دهه&zwnj;های متقدم سدۀ بیستم با اکنون باشد.</p>
<p dir="ltr">Martin S. Briggs, Muhammadan Architecture in Egypt and pales time (oxford, 1924; repr., 1974), 93.</p>
<p>&nbsp;[۱۷]&nbsp;در پانوشت صفحۀ مرجع قبلی (کتاب مارتین بریجز) آمده است.</p>
<p>[۱۸]&nbsp;این موضوع در سوریه و مصر مدخلیت دارد؛ اما کاربست و جابه&zwnj;جایی دورودراز نقشه&zwnj;ها در ایران دورۀ ایلخانی محرز است. برای مشاهدۀ نقشه&zwnj;هایی که از تبریز به&zwnj;سوی یزد فرستاده شده&zwnj;اند. به کتاب نجیب&zwnj;اوغلو نگاه کنید {افزودۀ مترجم: این کتاب از نجیب&zwnj;اوغلو هم به فارسی برگردانده شده است و مشخصات چاپ اول آن به این شرح است: نجیب&zwnj;اوغلو، گلرو (۱۳۷۹)، هندسه و تزئین در معماری اسلامی (طومار توپقاپی)، ترجمۀ مهرداد قیومی بیدهندی، تهران: روزنه.}</p>
<p dir="ltr">Gulru Necipoglu, The Topkapi Scroll, Geometry and Ornament in Islamic Architecture, Topkapi Palace Library Ms H. 1956 (Santa Monica, CA: Getty Center for the History of Arts and the Humanities, 1995), 3-9</p>
<p>&nbsp;[۱۹]&nbsp;درواقع منابع تاریخی چنین می&zwnj;گویند که بنّایان و درودگرانی که در پی ارتقای حرفۀ خویش بوده&zwnj;اند، درس هندسه می&zwnj;آموخته&zwnj;اند زیرا یکی از راه&zwnj;های افزودن بر اعتبارشان بوده است. نمونۀ محمدبن&zwnj;عبدالکریم هراتی مهندس (درگذشتۀ ۱۲۰۴م.) را &nbsp;در منبع اول ببینید. شرح حالی مفصل&zwnj;تر از هراتی را در کتاب عیون الانبا فی طبقات الاطبا ملاحظه کنید. همچنین دربارۀ امور کلّی موجود دربارۀ این مبحث به مقدمۀ ابن&zwnj;خلدون رجوع فرمایید.</p>
<p dir="ltr">Taymur, Muhandisun, 41-42.</p>
<p dir="ltr">Ibn Abu Usaybi&rsquo;a, Uyun al-anba fi tabawat al-atibba, 2: 190-191.</p>
<p dir="ltr">Ibn Khaldun, Muqaddima, 3:937; for the English see The Muqaddima, an Introduction to History, trans. Frans Rosenthal, anridged edition (Princeton: Princeton University Press, 1969), 321.</p>
<p>[۲۰]&nbsp;دربارۀ مسافرت&zwnj;های عبداللطیف بغدادی این منبع را ملاحظه کنید:</p>
<p dir="ltr">Shawkat Toorawa, &ldquo;Travel in the Medieval Islamic World: The Importanec of Patronage, as Illustrated by Abd al-Latif al-Baghdadi (d. 629\1231) (and Other Litterateurs)&rdquo;, in Eastward Bound: Travel and Travelers (1050-1550), ed. Rosammund Allen (Manchester: Manchester University Press, 2004), 53-69.</p>
<p>[۲۱]&nbsp;قدیمی&zwnj;ترین متنی که دلالتی بر این ماجرا کرده است نگاشتۀ پیش از ۱۰۱۹ م. است. این متن را ابوبکرمحمدبن&zwnj;احمد واسطی نوشته است و عنوانش فضائل بیت&zwnj;المقدس است (اورشلیم، دار المغنی للنشر، ۱۹۷۹). {افزودۀ مترجم: آنچه دکتر ربّاط به آن ارجاع می&zwnj;دهد، بخشی از کتاب فضائل بیت&zwnj;المقدس نوشتۀ الواسطی است: &laquo;قدم من دمشق إلى بيت االمقدس وبث الكتب إلى جميع عمله كله إلى جميع الأمصار أن عبد الملك قد أراد أن يبني قبة على صخرة بيت المقدس تكن المسلمين من الحر والبر والمسجد فكره أن يفعل ذلك دون رأي رعيته فليدلو الرعية إليه برأيهم وهم عليه فوردت الكتب عليه يرى أمير المؤمنين رأياً سديداً فنسأل الله أن يتم له مانوى من بناء بيته وصخرته وسجده ويجري ذلك على يديه ويجعله مكرمة له ولمن مضى من سلفه فجمع الصناع من جميع عمله كله وأمرهم أن يصفوا له صفة القبة وسمتها من قبل أن يبنيها فكرست له في صحن المسجد وأمر أن يبنى بيت المال في شرقي الصخرة وهو الذي فوق حرف الصخرة فأشحن بالأموال ووكل على ذلك رجا بن حيوة ويزيد بن سلام على النفقة عليها والقيام عليها&raquo;}.</p>
<p>ترجمه و تحلیل من از این گزارش را در این مقاله ببینید:</p>
<p dir="ltr">Nasser Rabbat, &ldquo;The Dome of the Rock Revisited: Some Remarks on al-Wasiti&rsquo;s Accounts&rdquo;, Muqarnas 10 (1991): 67-75.</p>
<p>[۲۲]&nbsp;معنای نخستین این فعل را سروکاری با مرزبندی استقرارگاه&zwnj;های عرب&zwnj;های بادیه&zwnj;نشین بوده است بدین&zwnj;صورت&zwnj;که پِهِن&zwnj;های سفت&zwnj;شدۀ حیواناتشان پشته&zwnj;ای را درست می&zwnj;کردند. یکی از معناهای جدید این فعل، &laquo;مقدس و متبرک اعلام&zwnj;کردن [یک کلیسا]&raquo;، از این منظر جالب است که کردۀ عبدالملک نمی&zwnj;توانسته در روزگار خودش شناخته&zwnj;شده باشد. هیچ&zwnj;یک واژه&zwnj;نامه&zwnj;نگاران معنای &laquo;مقدس و متبرک اعلام&zwnj;کردن&raquo; را به آن فعل نسبت نداده&zwnj;اند. &nbsp;این منبع را ببینید:</p>
<p dir="ltr">Ibn Manzur (d. 1311), Lisan al-Arab, 15 Vols. 65pts. (Beirut: Dar Sadir, 1955-1956), pt. 26, 194-195; Ibn Sidah (d. 1066), al-Mukhassas, 17 Vols, in 5 (Beirut: al-Maktab al-Tijari lil-Tibaca wa Tawzi wa Nashr, 1965), Vol.5, pt.1, 120-121.</p>
<p>&nbsp;</p>
<p>[۲۳]&nbsp;در مقالۀ زیر توانایی المنصور خلیفۀ عباسی برای چنان بینش زیبایی&zwnj;شناختی و نمادینی انکار شده و درعوض طرّاحی بغداد را به وزیر ایرانی آن خلیفه، خالدبن&zwnj;برمک، مرتبط دانسته است:</p>
<p dir="ltr">Charles Wendell, &ldquo;Baghdad: Imago Mundi and Other Foundation-Lore&rdquo;, The International Journal of Middle East Studies 2, 2 (April 1971): 99-128, esp. 123.</p>
<p dir="ltr">[24] al-Tabari, Tarlkh al-rusul wa -muluk, 11 vols. (Cairo: Dar al-Macarif, 1960-77), vol. 3, pt. 1, 277; Yaqut al-Hamawi, Mujam al-buldan, 5 vols. (Beirut: Dar Sadir, 1955-57), 1:682; al-Khatib al-Baghdadi, Tarikh Baghdad, 14 vols. (Cairo: al-Matbacat al Misriyya, 1931), 1:67.</p>
<p>[۲۵]&nbsp;گلرو نجیب&zwnj;اوغلو در کتاب هندسه و تزئین در معماری اسلامی (طومار توپقاپی) بااستفاده&zwnj;از متون تاریخی مجموعه&zwnj;ای منسجم از دلالت&zwnj;هایی بر ارائۀ طرح معماری گرد آورده است و همچنین از نمونه&zwnj;های عینی، که از دورۀ ایلخانی به بعد تاریخ&zwnj;گذاری شده&zwnj;اند، هم استفاده کرده است.</p>
<p dir="ltr">[26] K. A. C. Creswell, Early Muslim Architecure, 2Vols. Oxford University Press, (1932-1940) 1:78-790, for Khadun&rsquo;s statement in Rosenthal&rsquo;s abridged translation, &ldquo;they try their utmost to make good plans and build tures with technical perfection&rdquo;, cited in Necipoglu, Scroll, 6, to ptopose that plans were drawn for monumental projects in Egypt, is misleading. The original text bit convoluted, does not mention drawing plans at anything about conceptualizing buildings: see Ivn al-Khaldun&rsquo;s Muqaddima, 3:933-934.</p>
<p dir="ltr">[27] Cf. J. M. Rogers, &ldquo;Seljuk Influence on theMonuments of Cairo&rdquo;, Kunst des Orients 7, 1(1971): 40-68; Michael Meinecke, &ldquo;Mamluk Architecure: Regional Architectural Traditions&rdquo; Evolution and Interrelations, &ldquo;Damaszener Mitteilungen 2 (1985): 163-175; Bernard O&rsquo;kane, &ldquo;Monumentality in Mamluk and Mongol Art and Architecture&rdquo;, Art History 19, 4 (1996): 499-522, esp. 510.</p>
<p>[۲۸]&nbsp;{افزودۀ مترجم: متن عربی این روایت به&zwnj;این&zwnj;ترتیب است: &laquo;و اما مدرسة السطان حسن تجاه القلعة المنصورة فلیس لها نظیر فی الدنیا حکی ان الملک الناصر حسن المشار الیه لمّا امر بعمارتها طلب جمیع المهندسین من اقاطیر الارض و امرهم بعمارة مدرسة یکون لیس عمّر اعلی منها علی وجه الارض وسألهم ایّ الاماکن اعلی فی الدنیا فی العمارة فقیل له ایوان کسری انوشروان فامر ان یقاس و یحرّر و تعمّر المدرسة اعلی منه بعشرة اذرع فعمّرت و عمّر بها اربع منارات و...&raquo; (الظاهری، ۱۸۹۴، ۳۱)}</p>
<p dir="ltr">Khalil ibn Shahin al-Zahiri, Kitab zubdat kashf al-mamalik wa bayan al-turuq wa l-masalik, ed. P. Ravaisse Paris, 1894, 31.</p>
<p>[۲۹]&nbsp;{افزودۀ مترجم: این کتاب عبدالله&zwnj;بن&zwnj;محمد بلوی (سیرة احمدبن&zwnj;طولون) را در کتابخانۀ دیجیتال نور می&zwnj;توانید بیابید.}</p>
<p dir="ltr">Abd Allah ibn Muhammad al-Balawi, Sirat Ahmad ibn Tulun, ed. Muhammad Kurd Ali (Cairo, Maktabat al-Thawafa al Diniya, n.d.), 180-183.</p>
<p>[۳۰]&nbsp;همین نکته را دربارۀ طرح کاخی که برای محمدبن&zwnj;طغج الاخشید (۹۳۵تا۹۴۶ م.) کشیدند نیز می&zwnj;توان گفت؛ خاستگاه این طرح هم سامرا بود و این گزاره که &laquo;مایۀ مباهات عراقیان آن کاخ مصری بود&raquo; نشان می&zwnj;دهد که شاهد ماجرا یک عراقی بوده است. برای اطلاعات بیشتر به کتاب تقی&zwnj;الدین المقریزی با عنوان المواعظ والاعتبار بذكر الخطط والآثار نگاه کنید:</p>
<p dir="ltr">Al-Maqrizi, al-Mawaiz wa etibar bidhikr al-khitat wa l-athar, 2Vols. (Bulaq: al-Matbaca al-Amiriyya, 1854), 2:181.</p>
<p>[۳۱]&nbsp;در رسالۀ دکتری چاپ&zwnj;نشدۀ زیر، روایت&zwnj;های بنیان&zwnj;گذاری مسجد ابن&zwnj;طولون بااستفاده&zwnj;از منابع متعدد تشریح شده است:</p>
<p dir="ltr">Tarel Swelim, &ldquo;The Mosque of Ibn Tulun: A new Perspective&rdquo;, (Harvard, 1994).</p>