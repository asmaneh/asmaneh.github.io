--- 
title: "یادداشتی درباره انتشار ترجمه فارسی کتاب فلسفه هنر نوشته استیون دیویس" 
authors: koushei 
types: blog 
featured: false
slug: pPNTC 
--- 
<p dir="RTL" style="text-align: justify;"><span lang="FA">چند هفته&zwnj;ای است نشر نی ترجمه کتاب <em>فلسفه هنر</em> نوشته استیون دیویس را با ترجمه محمدرضا ابوالقاسمی راهیِ بازار نشر کرده است. کتابی خواندنی است، و مخصوصا برای کلاس&zwnj;های&nbsp;فلسفه هنر درآمد مناسبی در اختیار دانشجویان می&zwnj;گذارد.</span></p>
<p dir="RTL" style="text-align: justify;"><span lang="FA">کتاب اصلی در </span><a href="https://www.wiley.com/en-us/Foundations+of+the+Philosophy+of+the+Arts-c-2492"><span lang="FA">مجموعه بنیادهای فلسفه هنرها</span></a> <span lang="FA">در انتشارات وایلی چاپ شده است. نخستین کتاب در آن مجموعه، و نیز نخستین کتابی از آن مجموعه است که ویراست دوم آن منتشر شده است (ویراست نخست سال 2006 و ویراست دوم سال 2016). عناوین فصل&zwnj;ها در هر دو ویراست یکی است. نویسنده بعد از مقدمه&zwnj;ای کوتاه، ذیل هشت فصل به طرح برخی از مهمترین مسائل در زمینه فلسفه هنر می&zwnj;پردازد: تکامل و فرهنگ؛ تعریف هنر؛ زیباشناسی و فلسفه هنر؛ هستی&zwnj;شناسی هنر؛ تفسیر؛ بیانگری و واکنش&zwnj;های عاطفی؛ بازنمایی تصویری و هنرهای بصری؛ ارزش هنر.</span></p>
<p dir="RTL" style="text-align: justify;"><span lang="FA">در فصل نخست که عنوان آن با عناوین معمول چنین کتاب&zwnj;هایی قدری متفاوت است، به دو رویکرد اصلی در بحث از هنر می&zwnj;پردازد. آیا هنر فعالیتی انسانی است که سابقه آن به دوره پیش از تاریخ و روزگار غارنشینیِ انسان&zwnj;ها باز می&zwnj;گردد و نمونه&zwnj;ای از آفریده&zwnj;های هنری را در میان همه فرهنگ&zwnj;ها و تمدن&zwnj;ها می&zwnj;توان یافت؟ و یا اینکه هنر مفهومی مدرن و برساخته فرهنگ اروپایی (غربی) در سده هجدهم به این سو است؟ نویسنده دیدگاه نخست را ذیل عنوان تکامل زیستی و دیدگاه دوم را ذیل عنوان ابداع فرهنگی مطرح می&zwnj;سازد. دیویس خود نیز اشاره می&zwnj;کند که این دو دیدگاه (روایت) در درون خود از تنوع بسیاری برخوردارند. به همین ملاحظه، نام&zwnj;گذاری این فصل خالی از تسامح نیست.</span></p>
<p dir="RTL" style="text-align: justify;"><span lang="FA">در پایان چهار فصل نخست که تمرکز بیشتری بر مباحث نظری دارند، بخشی به کاربست&zwnj;های ملموس&zwnj;ترِ این مباحث اختصاص یافته است. این گونه مثال&zwnj;ها در چهار فصل بعدی، در مطاویِ مطالب هر فصل آمده است. در انتهای هر فصل، شماری پرسش مطرح می&zwnj;شود. پرسش&zwnj;ها کاملا تفکر برانگیز هستند و کمک می&zwnj;کند خواننده به نحو عینی&zwnj;تر به ثمرات مطالب آن فصل بیندیشد. آخرین بخش هر فصل نیز به معرفی منابعی برای مطالعه بیشتر اختصاص دارد. این منابع و تفصیلی که نویسنده در معرفیِ هر کدام آورده، خود راهنمایی ارزشمند برای پژوهش&zwnj;های تفصیلی&zwnj;تر در آن موضوع است. در متن کتاب و به طور ویژه&zwnj;تر در بخش معرفی منابع، دیدگاه&zwnj;های مختلف در آن موضوع یاد می&zwnj;شود و از کنار هم نشستنِ این دیدگاه&zwnj;ها، ابعاد مختلف مسئله به نحو ملموس&zwnj;تری پیش چشم می&zwnj;آید. کتاب از این نظر تا حدودی شبیه است به آنچه در کتاب&zwnj;هایی مانند مُباحثات معاصر درباره زیباشناسی و فلسفه هنر (</span><span dir="LTR">Contemporary debates in aesthetics and the philosophy of art</span><span lang="FA">) دنبال می&zwnj;شود. در کتاب اخیر که با مشارکت شماری از شناخته&zwnj;شده&zwnj;ترین چهره&zwnj;های این حوزه تدوین شده، یازده مسئله اصلیِ زیباشناسی و فلسفه هنر مطرح شده و ذیل هر مسئله، دو نویسنده که دیدگاه&zwnj;های متفاوتی در آن موضوع دارند هر یک مقاله&zwnj;ای نوشته&zwnj;اند و در پایان هر فصل نیز منابعی برای مطالعه بیشتر معرفی می&zwnj;شود. این گونه آثار کمک می&zwnj;کنند تا دانشجویان با مباحث پُرشوری که در این حوزه&zwnj;ها در جریان است آشنا شوند و تصویری زنده از درگیری&zwnj;های ذهنی فیلسوفان هنر بیابند (موضوعی که متاسفانه در آموزش&zwnj;های دانشگاهیِ ما تا حدود زیادی مغفول است).</span></p>
<p dir="RTL" style="text-align: justify;"><span lang="FA">انصافا ابوالقاسمی در انتخاب کتاب&zwnj;ها برای ترجمه دقیق و خوش ذوق است و جزو معدود مترجمانی است که در سال&zwnj;های اخیر کاملا بر زیباشناسی، فلسفه هنر و نظریه هنر متمرکز بوده است. از دیگر ترجمه&zwnj;های او در این حوزه می&zwnj;توان به کتاب&zwnj;های درآمدی بر نقد قوه حکم کانت؛ زیباشناسی چیست؟؛ سنت زیباشناسی آلمانی؛ فرهنگ زیباشناسی؛ فلسفه&zwnj;ی هنر؛ مبانی زیباشناسی؛ و نظریه&zwnj;های هنر اشاره کرد. با اینکه گاهی در ترجمه برخی اصطلاحات تخصصی می&zwnj;توان با او هم&zwnj;نظر نبود، اما همه آثاری که تا کنون ترجمه کرده است برای استاد و دانشجوی فلسفه هنر مفید و خواندنی است.</span></p>
<p dir="RTL" style="text-align: justify;"><span lang="FA">نکته آخر اینکه در شناسنامه ترجمه فارسی، منبع ترجمه را ویراست دوم کتاب ذکر کرده&zwnj;اند، ولی تا جایی که دنبال کردم دستکم در آنچه به بخش منابع برای مطالعه بیشتر در مقدمه، چهار فصل نخست و فصل ششم مربوط است از روی ویراست نخست ترجمه شده است. نویسنده در ویراست دوم همه جا از منابع روزآمدتر یاد می&zwnj;کند، حال آنکه در ترجمه فارسی فصل&zwnj;هایی که گفته شد مشخصات چاپ&zwnj;های پیشینِ این گونه منابع آمده است و تفاوت&zwnj;هایی نیز در منابعی که معرفی می&zwnj;شود وجود دارد.</span></p>
<p dir="RTL">&nbsp;</p>
<p dir="RTL"><span lang="FA"><strong>کتاب&zwnj;نامه</strong></span></p>
<p dir="RTL"><span lang="FA">دیویس، استیون، و محمدرضا ابوالقاسمی. 1400. <em>فلسفه هنر</em>. تهران: نی.</span></p>
<p dir="ltr">Davies, Stephen. 2016. <em>The philosophy of art</em>. Chichester, UK; Malden, MA: John Wiley &amp; Sons.</p>
<p>&nbsp;</p>
<p class="MsoNormal" dir="ltr" style="margin-bottom: 12.0pt; text-align: justify;">Kieran, Matthew. 2009. <em>Contemporary debates in aesthetics and the philosophy of art. Malden</em>, MA: Blackwell.</p>