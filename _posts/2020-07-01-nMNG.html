--- 
title: "نگاهی گذرا به چشمه‌طاق‌های مسجد جامع اصفهان" 
authors: hajighasemi 
types: blog 
tags: معماری ایران,معماری ایرانی,آثار معماری,اثر معماری,مسجد جامع اصفهان,سلجوقی,معماری سلجوقی,سلجوقیان,اصفهان,تاریخ معماری,اوژن گالدیری,محمدکریم پیرنیا,آرتر پوپ,آجری,طاق,تویزه,طاق‌چشمه,سازه,سازه سنتی 
featured: false
featureImg: "/assets/img/posts/nMNG.jfif" 
attachedPDF: "/assets/pdf/nMNG.pdf" 
slug: nMNG 
gallery: 
- image_path: "/assets/img/posts/nMNG.jfif" 
  title: "نگاهی گذرا به چشمه‌طاق‌های مسجد جامع اصفهان" 
- image_path: "/assets/img/posts/nMNG-1.jfif" 
  title: "" 
- image_path: "/assets/img/posts/nMNG-2.jfif" 
  title: "" 
- image_path: "/assets/img/posts/nMNG-3.jfif" 
  title: "" 
- image_path: "/assets/img/posts/nMNG-4.jfif" 
  title: "" 
- image_path: "/assets/img/posts/nMNG-5.jfif" 
  title: "" 
- image_path: "/assets/img/posts/nMNG-6.jfif" 
  title: "" 
- image_path: "/assets/img/posts/nMNG-7.jfif" 
  title: "" 
- image_path: "/assets/img/posts/nMNG-8.jfif" 
  title: "" 
- image_path: "/assets/img/posts/nMNG-9.jfif" 
  title: "" 
- image_path: "/assets/img/posts/nMNG-10.jfif" 
  title: "" 
- image_path: "/assets/img/posts/nMNG-11.jfif" 
  title: "" 
- image_path: "/assets/img/posts/nMNG-12.jfif" 
  title: "" 
- image_path: "/assets/img/posts/nMNG-13.jfif" 
  title: "" 
- image_path: "/assets/img/posts/nMNG-14.jfif" 
  title: "" 
- image_path: "/assets/img/posts/nMNG-15.jfif" 
  title: "" 
- image_path: "/assets/img/posts/nMNG-16.jfif" 
  title: "" 
- image_path: "/assets/img/posts/nMNG-17.jfif" 
  title: "" 
 
--- 
<div>
<div>
<p style="text-align: justify;">طاق&zwnj;چشمه&zwnj;های شبستان مساجد را باید از عناصری دانست که همچون گنبدخانه و ایوان و منار، در سدۀ ششم و یا شاید اندکی زودتر، به مساجد افزوده شدند و چهرۀ مساجد را به کلی دگرگون کردند. بر اساس برخی شواهد باقی&zwnj;مانده، شبستان&zwnj;ها، در مساجد سده&zwnj;های نخستین، سقف مسطح چوبی یا طاق آهنگ داشتند. به نظر می&zwnj;رسد که در قرن ششم، طاق&zwnj;چشمه&zwnj;ها رواج پیدا کرده و جایگزین پوشش&zwnj;های پیشین شبستان&zwnj;ها شدند. &laquo;طاق&zwnj;چشمه&raquo; یا &laquo;چشمه&zwnj;طاق&raquo; طاق کوچکی است که در زمینۀ مربع یا گاهی مستطیل برپا می&zwnj;شود[۱]، مربع یا مستطیلی که معمولاً با چهار قوس استوار بر چهار ستون شکل می&zwnj;گیرد. حضور این طاق&zwnj;ها در شبستان&zwnj;ها، تغییر مهمی در خصوصیات فضاها و معماری شبستان ایجاد می&zwnj;کند.</p>
<p style="text-align: justify;">در میان مساجدی که به دوران ما رسیده&zwnj;اند، در سدۀ پنجم و ششم مسجد نوبنیاد کمتر شناخته شده است. طبق متون تاریخی، از بنیان&zwnj;گذاری مسجد ملک کرمان و جامع قدیم یزد در این زمان اطلاع داریم، که اولی تغییرات بسیار کرده و دومی کاملاً از میان رفته است. بنیان یکپارچۀ جامع زواره نیز، که به میانۀ قرن ششم منسوب است، بر اساس برخی شواهد و استنباطات به نظر قدیم&zwnj;تر از این زمان می&zwnj;نماید. به این ترتیب، بر اساس آنچه امروز می&zwnj;شناسیم، افزودن عناصر جدید به مساجد موجود پیشین بود که تحولات فضایی شگفت مساجد قرون پنجم و ششم را رقم زد. وجود چشمه&zwnj;طاق&zwnj;ها در شبستان&zwnj;ها هم از جملۀ این عناصر جدید بود. متأسفانه این چشمه&zwnj;طاق&zwnj;ها کمتر به روزگار ما رسیده&zwnj;اند. امروز آن شبستان&zwnj;ها یا به کلی از بین رفته&zwnj;اند، مانند مسجد حیدریۀ قزوین یا جامع اردبیل، یا همچون جامع گلپایگان و نیریز و قم، کاملاً بازسازی شده&zwnj;اند.</p>
<p style="text-align: justify;">در این میان، شبستان کوچک کنار گنبدخانۀ جامع اردستان و طاق&zwnj;های چهارگانه&zwnj;اش، که در کتیبۀ مورخ ۵۵۳ گنبدخانه از آنها یاد شده، اثری استثنایی است. جامع اصفهان نیز از این جهت منحصر به فرد است. چنان&zwnj;که می&zwnj;دانیم این مسجد، طبق کتیبۀ موجود، در سال ۵۱۵ دچار حریق و بازسازی شده است. به این ترتیب، می&zwnj;توان فرض کرد که طاق&zwnj;چشمه&zwnj;های آن پس از بازسازی، جانشین پوشش ابتدایی شده باشد؛ پوششی که به نظر گالدیری چوبی بوده است.[۲] اگر این فرض را بپذیریم، امروز جامع اصفهان، با شبستان&zwnj;های گسترده&zwnj;اش، مهم&zwnj;ترین بنایی است که می&zwnj;توان در آن ردّی از طاق&zwnj;های قدیمی را جستجو کرد. چنین استعدادی در جامع قزوین و به احتمال کمتر در مسجد ملک کرمان نیز دور از ذهن نمی&zwnj;نماید و البته جامع هرات، که شبستان&zwnj;های وسیع قدیمی دارد.</p>
<p style="text-align: justify;">با اینکه طاق&zwnj;های شبستان&zwnj;های جامع اصفهان اعجاب و تحسین همه را برانگیخته، اما متأسفانه تا کنون مطالعۀ قابل توجهی دربارۀ آنها صورت نگرفته است. در میان پژوهندگان، شرودر، گدار، و گالدیری بیش از دیگران به چشمه&zwnj;طاق&zwnj;های جامع اصفهان توجه کرده&zwnj;اند. شرودر تمامی طاق&zwnj;های مسجد را در نقشه&zwnj;ای شماره&zwnj;گذاری کرد و گالدیری عکس این طاق&zwnj;ها را که بالغ بر ۴۸۴ طاق بزرگ و کوچک هستند در بخش جداگانه&zwnj;ای از گزارش&zwnj;های مسجد جامع اصفهانش به چاپ رساند. شرودر در بررسی طاق&zwnj;ها به تنوع آنها پرداخته و دربارۀ تاریخ احداثشان گمانه&zwnj;زنی کرده؛ اما بیشتر متوجه طاق&zwnj;های تویزه&zwnj;دار بوده است؛[۳] طاق&zwnj;هایی که جلب نظر گدار را هم کرده بود. گدار نبوغ سازندگان آنها را ستوده، اما در مقایسه با طاق&zwnj;های قرون وسطی فرانسه به جهت نازکی تویزه&zwnj;ها آنها را بدون استحکام دانسته و حتی پیش&zwnj;بینی کرده که فرو خواهند ریخت![۴] گالدیری با لایه&zwnj;برداری چندین طاق از این نوع به این نتیجه رسید که تویزه&zwnj;های متقاطع این طاق&zwnj;ها کاملاً باربر و پیچیده&zwnj;تر و قطورتر از آن هستند که از زیر دیده می&zwnj;شوند و بخشی از ضخامت آنها در پشت لایۀ داخلی طاق پنهان است. او نتیجه می&zwnj;گیرد که این طاق&zwnj;ها سازه&zwnj;ای عالی و درخشان دارند.[۵] گالدیری دربارۀ اشارۀ پوپ به دو پوش بودن طاق&zwnj;های مسجد نیز می&zwnj;نویسد که لایه&zwnj;برداری نشان داد که این طاق&zwnj;ها یک لایۀ محافظ رويی دارند که بر روی بالشی از گچ و گل به طاق اصلی تکیه می&zwnj;کرده است و این به معنای طاق دوپوش نیست.[۶] شرودر تاریخ احداث طاق&zwnj;های تویزه&zwnj;دار را، به نظر می&zwnj;رسد بیشتر بر مبنای تزییناتشان، متعلق به قرن ششم می&zwnj;داند.[۷] گالدیری هم در این باره با او هم&zwnj;نظر است؛[۸] اما به طور کلی گالدیری احداث طاق&zwnj;های جامع اصفهان را از اواخر قرن پنجم تا حداقل قرن نهم دانسته است.[۹]</p>
<p style="text-align: justify;">به لحاظ اهمیت چشمه&zwnj;طاق&zwnj;های مسجد جامع اصفهان و در غیاب بررسی&zwnj;های باستان&zwnj;شناسی و پژوهشی در این باره، تأملی گذرا در این طاق&zwnj;ها با اتکا به تصاویر آنها در کتاب گالدیری و سایر تصاویر در دسترس انجام شد که به نتایجی اولیه در شناخت و دسته&zwnj;بندی بخشی از این طاق&zwnj;ها رسید. این بررسی محدود است به طاق&zwnj;های درون مسجد اولیه، با این احتمال که در سال ۵۱۵ ساخته شده باشند و طاق&zwnj;های شبستان گوشۀ جنوب شرقی مسجد در بیرون از محدودۀ مسجد اولیه که کارشناسان آنها را هم به دورۀ سلجوقی نسبت داده&zwnj;اند. باید یادآور شد که این بررسی حاصل دقت در مشخصات طاق&zwnj;ها در تصاویر موجود از زیر آنهاست و متکی به مطالعۀ میدانی نیست.</p>
<p style="text-align: justify;">مهم&zwnj;ترین نتایج حاصله: این بررسی حدود دویست طاق آجری مسجد را در بر می&zwnj;گیرد. اولین نکتۀ حاصل از آن تنوع شگفت&zwnj;انگیز این طاق&zwnj;چشمه&zwnj;ها بود که فضای یکنواخت و مکرر شبستان را متکثر و دیدنی می&zwnj;کند. تنوع این طاق&zwnj;ها به دو نکته باز می&zwnj;گردد. نکتۀ اول تفاوت در شکل کلی و نحوۀ نشستن طاق روی پایه است؛ و نکتۀ دوم تنوع آجرکاری در جهت&zwnj;ها و شکل&zwnj;های گوناگون که نقوش مختلفی را پدید می&zwnj;آورد. برای ساده کردن بررسی، شکل کلی طاق و تراش&zwnj;های حجم آن و نیز نوع پیوند طاق و پایه مبنای مطالعه و دسته&zwnj;بندی قرار گرفت و از تنوع آجرکاری&zwnj;ها که موضوعی پردامنه&zwnj;تر اما ثانویه است صرف نظر شد. به این ترتیب، در دسته&zwnj;بندی طاق&zwnj;ها ممکن است در هر دسته با انواع آجرکاری&zwnj;ها مواجه شویم که طاق&zwnj;های هم&zwnj;شکل را به گونه&zwnj;های مختلف نمایش می&zwnj;دهند، یا طاق&zwnj;هایی را در دسته&zwnj;های مختلف بیابیم که با آجرکاری&zwnj;های یکسان مشابه به نظر می&zwnj;آیند. در این دسته&zwnj;بندی، طاق&zwnj;ها به گونه&zwnj;هایی تقسیم شده&zwnj;اند. از جهت فراوانی حدود شصت درصد طاق&zwnj;های موضوع مطالعه از نوع طاق با مثلث خمیده است. کم&zwnj;تر از هشت درصد آنها را طاق پانداتیو نامیدیم، حدود هفت درصد طاق چهارترک[۱۰]، کمتر از هفت درصد دیگر هم طاق رسمی&zwnj;بندی&zwnj;اند.[۱۱]چهار نوع طاق دیگر، که اهمیتشان زیاد اما تعدادشان اندک است، یعنی طاق با سکنج، طاق پاباریک، طاق پتکانه&zwnj;ای و طاق تویزه&zwnj;دار مجموعاً بیش از هشت درصد طاق&zwnj;ها را تشکیل می&zwnj;دهند. مابقی طاق&zwnj;ها نیز یا طاق&zwnj;های واسط هستند؛ بدین معنی که در لابه&zwnj;لای طاق&zwnj;ها و برای اتصال بخش&zwnj;های مختلف ساخته شده و قاعده&zwnj;هایی با شکل مربع یا مستطیل ندارد (هرچند این&zwnj;ها خود به لحاظ طاق&zwnj;سازی اهمیت بسیار دارند) و یا چند طاقی که در تصاویر، نوع آنها تشخیص داده نشد.</p>
<p style="text-align: justify;">۱. طاق با مثلث خمیده: بیشترین تعداد طاق&zwnj;ها از این نوع است. منظور از مثلث خمیده مثلثی است که از گوشۀ چهارضلعی پایه بین دو دیوار آغاز می&zwnj;شود و همراه دو قوس مجاورش به تدریج خم شده و بالا می&zwnj;آید و به خطی مستقیم یا با انحنای بسیار کم در حد رأس قوس&zwnj;ها ختم می&zwnj;شود. به این ترتیب، این مثلث&zwnj;ها سطوحی هستند که می&zwnj;توان گفت تقریباً از یک سو انحناء دارند (تصویر طاق&zwnj;های ۱ و ۲). طاق با مثلث خمیده، طاقی ساده و یکپارچه و معمولاً بدون شکست است. اما میان این طاق&zwnj;های ساده تنوع جالبی، چه از نظر شکل کلی و چه از جهت آجرکاری دیده می&zwnj;شود. مثلث&zwnj;های خمیده گوشه&zwnj;های طاق را پر می&zwnj;کنند و مربع کوچک&zwnj;تری را می&zwnj;سازند که نسبت به مربع پایه چهل و پنج درجه چرخیده و گوشه&zwnj;های آن در امتداد رئوس قوس&zwnj;های پایه واقع شده است. میانۀ طاق در این مربع ساخته می&zwnj;شود. گاهی مثلث&zwnj;های خمیده کوچک&zwnj;تر شده و به جای مربع یک هشت&zwnj;ضلعی را در میانۀ طاق شکل می&zwnj;دهند (تصویر طاق ۳). در این حالت، مثلث&zwnj;های خمیده خودشان را از بقیۀ طاق جدا کرده و عنصری واسطه&zwnj;ای به نظر می&zwnj;رسند. در هشت&zwnj;ضلعی&zwnj;ای که بدین گونه شکل گرفته است ممکن است طاقی مدور یا گونۀ دیگری از طاق پیاده شود. برخی اوقات نیز مثلث خمیدهْ غیر متقارن شده و از یک سو تا میانه و از سوی دیگر تا حدود یک&zwnj;چهارم ضلع مربع پیش می&zwnj;رود تا یک شش&zwnj;ضلعی در میانۀ طاق پدید آورد (تصویر طاق۴). در چند طاق جالب دیگر، به جای یک مثلث، دو مثلث خمیده در کنج طاق جای گرفته و هشت&zwnj;ضلعی&zwnj;ای در میان طاق ساخته&zwnj;اند که نسبت به مربع پایه چرخیده و رئوسش یکی در میان در امتداد رئوس قوس&zwnj;های پایه قرار گرفته&zwnj;اند (تصویر ۵).</p>
<p style="text-align: justify;">&nbsp;۲. طاق پانداتیو: کمتر از هشت درصد کل طاق&zwnj;ها بر اساس پانداتیو بنا شده&zwnj;اند. پانداتیو روشی است که در آن دیوارهای گوشه&zwnj;های مربع پایه به تدریج با رج&zwnj;های آجر به شکل منحنی جلو می&zwnj;آیند تا به دایرۀ سقف ختم شوند. پانداتیو در واقع همانند مثلث خمیده&zwnj;ای است که از دو سو، هم در افق و هم در ارتفاع، انحناء دارد. به زبان هندسی، پانداتیو باقیماندۀ نیم&zwnj;کره&zwnj;ای است که بر دایرۀ محیطی مربع زمینۀ طاق ساخته شده و صفحه&zwnj;های اطراف مکعب پایۀ آن را از چهار طرف بریده&zwnj;اند. در میان این طاق&zwnj;ها، گاهی پانداتیو را پس از رسیدن به دایره ختم کرده، روی دایره طاق گردی با انحنایی دیگر می&zwnj;نهند و گاهی نیز پانداتیو را با همان انحناء تا رأس طاق ادامه داده&zwnj;اند. به این ترتیب، زمانی با طاق پانداتیو روبرو هستیم و مواقعی با طاق روی پانداتیو (تصویر طاق&zwnj;های ۶ و ۷).</p>
<p style="text-align: justify;">۳. طاق&zwnj;های چهارترک: این طاق&zwnj;ها از تقاطع دو طاق آهنگ پدید آمده&zwnj;اند. طاق&zwnj;هایی که در اینجا طاق چهارترک نامیده&zwnj;ایم، طاق&zwnj;هایی هستند چهار پاره که هر پارۀ آن قسمتی از یک سوی یک طاق آهنگ است که بخشی از خط مستقیم آغاز آن را در بر می&zwnj;گیرد. در این طاق&zwnj;ها، پاره&zwnj;های طاق آهنگ از یک ضلع مربع پایه آغاز می&zwnj;شود، با انحناء بالا می&zwnj;روند و در رأس به هم می&zwnj;پیوندند. به این ترتیب، محل تلاقی این پاره&zwnj;ها، که محل شکست کل طاق&zwnj;چشمه است، به صورت دو قوس متقاطع که به گوشه&zwnj;های مربع می&zwnj;رسند دیده می&zwnj;شود.[۱۲]طاق&zwnj;های چهار ترک طاق&zwnj;هایی کم&zwnj;تراش هستند که هیچ&zwnj;گونه گوشه&zwnj;سازی ندارند و تمام زمینه را می&zwnj;پوشانند (تصویر طاق&zwnj;های ۸ و ۹).</p>
<p style="text-align: justify;">۴. طاق با سکنچ: تنها یک نمونه از این طاق، که شبیه آن روشی است که در گنبدخانه&zwnj;ها می&zwnj;بینیم در محدودۀ مطالعه در مسجد جامع وجود دارد (تصویر طاق ۱۰). در اینجا سکنج&zwnj;ها در درون مربع پایه هشت&zwnj;ضلعیی ساخته&zwnj;اند که پایۀ طاق هشت&zwnj;ضلعی میانی قرار گرفته است. طاق&zwnj;های مجاور گنبدخانۀ جامع اردستان، که ذکرشان رفت، از این نوعند.</p>
<p style="text-align: justify;">۵. طاق پاباریک: پنج طاق از این نوع در میان طاق&zwnj;ها وجود دارد. طاقی زیبا که شاید متأخرتر از بقیۀ طاق&zwnj;ها باشد؛ چرا که به نوعی همانند طاق&zwnj;های رسمی&zwnj;بندی است. در این طاق، به جای سکنج&zwnj;ها، چهار پاباریک در گوشه&zwnj;های مربع نشسته و آن را به هشت&zwnj;ضلعی بدل می&zwnj;کنند. انحنای قوس بالای پاباریک همانند قسمت بالای قوس&zwnj;های چهارگانه مربع پایه است. به این ترتیب، قوس&zwnj;های پایه نیز در تشکیل هشت&zwnj;ضلعی طاق شریک شده&zwnj;اند و طاقی یکپارچه&zwnj;تر پدید آورده&zwnj;اند (تصویر طاق شمارۀ ۱۱).</p>
<p style="text-align: justify;">۶. طاق پتکانه&zwnj;ای: از تماشایی&zwnj;ترین طاق&zwnj;های جامع اصفهان شش طاق پتکانه&zwnj;ای است. در این طاق&zwnj;ها طاسه&zwnj;های بزرگی همچون مقرنس کل طاق را در بر می&zwnj;گیرند. در بعضی از این طاق&zwnj;ها، پتکانه&zwnj;ها از کنج و همین&zwnj;طور از میانۀ اضلاع مربع پایه آغاز می&zwnj;شوند و ستاره&zwnj;ای پنج یا شش یا حتی هشت&zwnj;پر را در میانۀ طاق شکل می&zwnj;دهند (تصویر طاق ۱۲). در دو نمونه طاق پتکانه&zwnj;ای نه از مربع پایه، بلکه در درون هشت&zwnj;ضلعی میانی طاق ساخته شده&zwnj;اند. در طاق شمارۀ ۱۳، که نورگیری هم در رأس دیده می&zwnj;شود، هشت&zwnj;ضلعی میانی با دو مثلث خمیده شکل گرفته است.</p>
<p style="text-align: justify;">&nbsp;۷. طاق تویزه&zwnj;دار: این طاق&zwnj;ها نیز از دیدنی&zwnj;های جامع اصفهان هستند. چنان&zwnj;که آمد، پژوهشگران بیش از بقیۀ طاق&zwnj;ها بدان&zwnj;ها توجه کرده&zwnj;اند. تویزه&zwnj;های متقاطع این طاق&zwnj;ها در واقع اسکلتی باربر برای اجزاء طاق&zwnj;ها هستند. تفکیک عناصر باربر و پوشاننده در این طاق&zwnj;ها که پیشرفتی در درک نحوۀ تقسیم نیروها در ساختارهای آجری به حساب می&zwnj;آيد هم سازه را سلامت و قوت بیشتری می&zwnj;بخشد و هم اجرا را تسهیل می&zwnj;کند و امکان ایجاد نورگیر را در طاق به راحتی میسر می&zwnj;کند. این تویزه&zwnj;های متقاطع از مرکز طاق نمی&zwnj;گذرند و به این ترتیب، ستاره&zwnj;ای در میان طاق پدید می&zwnj;آید و مرکز برای طاق کوچک تاج&zwnj;مانند یا نورگیر میانی خالی می&zwnj;ماند. این طاق&zwnj;ها را باید سرآغازی بر طاق&zwnj;های رسمی&zwnj;بندی قرون بعد دانست (تصویر طاق&zwnj;های ۱۴و۱۵و۱۶)</p>
<p style="text-align: justify;">&nbsp;در کنار این طاق&zwnj;های تویزه&zwnj;دار، باید از طاق&zwnj;های دیگری هم یاد کرد که در هشت&zwnj;ضلعی یا دایرۀ میانی طاق تویزه&zwnj;های آشکار متقاطع دارند، هشت&zwnj;ضلعی یا دایره&zwnj;ای که خود ممکن است با مثلث&zwnj;های خمیده یا پانداتیوها ساخته شده باشد. در اینجا تویزه&zwnj;ها در مرکز طاق، تقاطع پیدا می&zwnj;کنند. طاق&zwnj;های مجاور گنبدخانۀ جامع اردستان از این نوعند (تصویر طاق ۱۷).</p>
<p style="text-align: justify;">کثرت طاق&zwnj;های مثلث خمیده و پانداتیو که با هم شباهت دارند در محدودۀ مطالعه در جامع اصفهان (مجموعاً نزدیک هفتاد درصد) در مقابل تعداد اندک گونه&zwnj;های دیگر طاق (حدود پانزده درصد) که اندکی پیشرفته&zwnj;تر به نظر می&zwnj;رسند و پراکندگی نامنطم این طاق&zwnj;های گروه دوم در مسجد این تصور را دامن می&zwnj;زند که ممکن است طاق&zwnj;های اولیه مربوط به قرن ششم همه از گروه اول یعنی مثلث خمیده و پانداتیو بوده و طاق&zwnj;های متنوع گروه دوم جابه&zwnj;جا و به مرور به دلایل گوناگون جانشین برخی از آنها شده باشند. در مقابل این تصور، چنان&zwnj;که آمد شرودر و گالدیری و گدار بعضی طاق&zwnj;های تویزه&zwnj;دار و پتکانه&zwnj;ای را که از گروه دوم&zwnj;اند مربوط به دورۀ سلجوقی دانسته&zwnj;اند.[۱۳] گالدیری هم&zwnj;چنین طاق&zwnj;چشمه&zwnj;های شبستان گوشۀ جنوب شرقی مسجد را، که آن را کتابخانه می&zwnj;نامد و جزء محدودۀ مطالعۀ ماست، به بعد از دوران سلجوقی نسبت داده است.[۱۴] نیم&zwnj;نگاهی به بقیۀ طاق&zwnj;های مسجد چه در درون و چه بیرون مسجد اولیه، که به نظر پژوهندگان به دوران&zwnj;های بعدی تعلق دارند، به&zwnj;خصوص آنچه به دوران آل مظفر منسوب کرده&zwnj;اند، نیز مؤید این نظر نیست. در ربع سوم قرن هشتم، ظاهراً تغییرات وسیعی در جامع اصفهان اتفاق افتاد. در این زمان، قطب&zwnj;الدین&zwnj;شاه محمود آل مظفر به مدت هفده سال بر اصفهان حکم می&zwnj;راند (۷۵۹-۷۷۶) و مدرسۀ مظفری، طبق کتیبۀ موجود[۱۵]، شبستان الجایتو،[۱۶]مصلایی که بعدها بیت&zwnj;الشتا بر جای آن ساخته شد[۱۷]، شبستان بین ایوان شمالی و گنبد تاج&zwnj;الملک[۱۸]و نیز شبستان غربی جبهۀ جنوبی مسجد در بیرون محدودۀ مسجد قدیم [۱۹] را از مستحدثات این دوره برشمرده&zwnj;اند. شباهت طاق&zwnj;های این بخش&zwnj;ها، به&zwnj;خصوص دو مورد آخر، با اکثریت طاق&zwnj;های محدودۀ مطالعه، می&zwnj;تواند دلیلی محسوب شود بر اینکه طاق&zwnj;های خمیده و پانداتیو تعلق به یک دورۀ خاص ندارند و حداقل تا چند قرن بعد ساخته شده&zwnj;اند و تصور فوق را زیر سوال ببرد.</p>
<p style="text-align: justify;">آنچه آمد نتیجۀ یک بررسی شتاب&zwnj;زده دربارۀ طاق&zwnj;های مسجد جامع اصفهان بود که بی&zwnj;تردید کمبودها و نادیده&zwnj;های بسیار دارد؛ اما همین مختصر می&zwnj;تواند لزوم تحقیقات جامع و مانع را همراه با معاینۀ دقیق طاق&zwnj;ها در این بنای مهم تاریخی آشکار کند. این بررسی اولیه بیشتر بر شکل طاق&zwnj;ها متمرکز بود و به نحوۀ ساخت و آجرکاری طاق&zwnj;ها، که از اهم موضوعات مربوط به آنهاست، نپرداخت. تنوع بسیار آجرکاری&zwnj;ها را بیشتر اوقات نمی&zwnj;توان تنها آرایه&zwnj;ای برای طاق و صرفاً جهت زیبایی تصور کرد. دقت در نحوۀ به&zwnj;کارگیری و ترکیب آجرها بدون شک فن&zwnj;آوری&zwnj;های گوناگون را در انواع طاق زدن&zwnj;های آجری، این پرمسئولیت&zwnj;ترین کارهای ساختمانی، برملا می&zwnj;سازد و تبحر و کارآزمودگی استادکاران را در یک دورۀ طولانی گوشزد می&zwnj;نماید. به&zwnj;علاوه، مشاهدۀ همزمان این فن&zwnj;آوری&zwnj;ها و نقش&zwnj;آفرینی&zwnj;های پرتنوع، که به راستی هم&zwnj;چنان که پوپ نقل کرده، باید آن را نه ساختی با آجر، بلکه &laquo;جادوی آجر&raquo; نامید از خلق توأمان زیبایی و فن&zwnj;آوری در کار استادان حکایت دارد و از خلاقیت&zwnj;ها و نوآوری&zwnj;های بی&zwnj;انقطاع.</p>
<p style="text-align: justify;">&nbsp;</p>
<p style="text-align: justify;"><strong>منابع</strong></p>
<p style="text-align: justify;">پوپ، آرتر و فیلیس اکرمن. سیری در هنر ایران: از دوران پیش از تاریخ تا امروز. ویرایش زیر نظر سیروس پرهام، ترجمۀ نجف دریابندری و دیگران، جلد سوم. تهران: شرکت انتشارات علمی و فرهنگی&rlm;‫، ۱۳۸۷</p>
<p style="text-align: justify;">پیرنیا، محمد کریم. &laquo;چفد و طاق&zwnj;ها&raquo; در اثر، شمارۀ ۲۴، پاییز ۱۳۷۳.</p>
<p style="text-align: justify;">گالدیری، اوژن. مسجد جامع اصفهان. ۳ج. ترجمۀ عبدالله جبل&zwnj;عاملی، اص&zwj;ف&zwj;ه&zwj;ان&zwnj;&rlm;‫: س&zwj;ازم&zwj;ان&zwnj; م&zwj;ی&zwj;راث&zwnj; ف&zwj;ره&zwj;ن&zwj;گ&zwj;ی&zwnj; ک&zwj;ش&zwj;ور، م&zwj;رک&zwj;ز م&zwj;ی&zwj;راث&zwnj; ف&zwj;ره&zwj;ن&zwj;گ&zwj;ی&zwnj; اس&zwj;ت&zwj;ان&zwnj; اص&zwj;ف&zwj;ه&zwj;ان&zwnj;&rlm;‫، ۱۳۷۰.</p>
<p style="text-align: justify;">گدار، آندره. آثار ایران. ترجمۀ&zwnj; اب&zwj;وال&zwj;ح&zwj;س&zwj;ن&zwnj; س&zwj;روق&zwj;د م&zwj;ق&zwj;دم&zwnj;. ۴ج. م&zwj;ش&zwj;ه&zwj;د : آستان قدس رضوی، بنیاد پژوهشهای اسلامی&rlm;‫، ۱۳۶۸.</p>
<p style="text-align: justify;">هنرفر، لطف&zwnj;الله. گنجینۀ آثار تاریخی اصفهان. اص&zwj;ف&zwj;ه&zwj;ان&zwnj; : ک&zwj;ت&zwj;اب&zwj;ف&zwj;روش&zwj;ی&zwnj; ث&zwj;ق&zwj;ف&zwj;ی&zwnj;، ۱۳۴۴.</p>
<p style="text-align: justify;">&nbsp;</p>
</div>
</div>
<div style="padding-right: 40px; text-align: justify;"><span style="font-size: 10pt;">۱. محمد کریم پیرنیا، &laquo;چفد و طاق&zwnj;ها&raquo;، ص ۹۲.</span></div>
<div style="padding-right: 40px; text-align: justify;"><span style="font-size: 10pt;">۲. اوژن گالدیری، مسجد جامع اصفهان، ص ۲۰۳.</span></div>
<div style="padding-right: 40px; text-align: justify;"><span style="font-size: 10pt;">۳. شرودر، سیری در هنر ایران، جلد سوم، ص ۱۱۶۹ تا ۱۱۷۳ و ۱۲۳۵ تا ۱۲۳۷.</span></div>
<div style="padding-right: 40px; text-align: justify;"><span style="font-size: 10pt;">۴. آندره گدار، آثار ایران، ج ۳، ص ۱۰۵.</span></div>
<div style="padding-right: 40px; text-align: justify;"><span style="font-size: 10pt;">۵. اوژن گالدیری، مسجد جامع اصفهان، ص ۲۹۷ و ۳۰۰.</span></div>
<div style="padding-right: 40px; text-align: justify;"><span style="font-size: 10pt;">۶. اوژن گالدیری، مسجد جامع اصفهان، ص ۲۹۸.</span></div>
<div style="padding-right: 40px; text-align: justify;"><span style="font-size: 10pt;">۷. شرودر، سیری در هنر ایران، جلد سوم، ص ۱۲۳۵.</span></div>
<div style="padding-right: 40px; text-align: justify;"><span style="font-size: 10pt;">۸. اوژن گالدیری، مسجد جامع اصفهان، ص ۲۸۸ و ۲۹۹ و زیرنویس ۱۰۹.</span></div>
<div style="padding-right: 40px; text-align: justify;"><span style="font-size: 10pt;">۹. اوژن گالدیری، مسجد جامع اصفهان، ص ۲۹۶.</span></div>
<div style="padding-right: 40px; text-align: justify;"><span style="font-size: 10pt;">۱۰. در این یادداشت برای معرفی بهتر طاق&zwnj;ها بر هر نوع طاق اسمی نهاده&zwnj;ام. ممکن است این اسامی با آنچه اهل فن آنها را می&zwnj;نامند متفاوت باشد. امیدوارم به بنده منت گذاشته و راهنمایی کنند؛ اما آنچه از نامگذاری مهم&zwnj;تر است دقت در این طاق&zwnj;ها، دسته&zwnj;بندی و فهم ابداعات و ابتکاراتی است که در طرح آنها رخ داده است.</span></div>
<div style="padding-right: 40px; text-align: justify;"><span style="font-size: 10pt;">۱۱. طاق&zwnj;های رسمی&zwnj;بندی، که حاصل دوران یک قوس روی دایره است، در قرون بعد ابداع شد و رواج یافت و کاملاً مشخص است که این نوع طاق در بازسازی&zwnj;های متأخرتر جانشین طاق&zwnj;های قبلی شده است و به این ترتیب در محدودۀ بحث فعلی نمی&zwnj;گنجند.</span></div>
<div style="padding-right: 40px; text-align: justify;"><span style="font-size: 10pt;">۱۲. مرحوم پیرنیا طاقی را که از تقاطع دو طاق آهنگ پدید می&zwnj;آید طاق چهاربخشی خوانده است. (پیرنیا، &laquo;چفدها و طاق&zwnj;ها&raquo;، اثر شمارۀ ۲۴، ص ۸۵) و آن طاقی است چهارپاره که هر پارۀ آن شامل بریده&zwnj;ای از طول یک طاق آهنگ است. این پاره شامل بخشی از دو سوی طاق آهنگ می&zwnj;شود که در رأس سر به هم داده&zwnj;اند. به این ترتیب، آنچه در جامع اصفهان طاق چهار ترک نامیده&zwnj;ایم با تعریف مرحوم پیرنیا از طاق چهاربخشی همخوانی ندارد. در آن تعریف، طاق در واقع از هشت پاره تشکیل شده است.</span></div>
<div style="padding-right: 40px; text-align: justify;"><span style="font-size: 10pt;">۱۳. شرودر، سیری در هنر ایران، جلد سوم، ص ۱۳۳۵ و گالدیری، جامع اصفهان، ص ۲۹۸.</span></div>
<div style="padding-right: 40px; text-align: justify;"><span style="font-size: 10pt;">۱۴. گالدیری در بندکشی دیوارهای بین طاق&zwnj;های بخشی از این شبستان، در ارتفاعی بالاتر از چشمه&zwnj;طاق&zwnj;ها وحتی جایی که چشمه&zwnj;طاق&zwnj;ها آنرا محفی کرده&zwnj;اند، مهرهای تزیینی سلجوقی یافته و به این نتیجه رسیده که این تزیینات قبلا از داخل فضا دیده می&zwnj;شده و چشمه&zwnj;طاق&zwnj;ها را بعداً زیر آنها ساخته&zwnj;اند. (اوژن گالدیری، مسجد جامع اصفهان، ص ۲۷۷).</span></div>
<div style="padding-right: 40px; text-align: justify;"><span style="font-size: 10pt;">۱۵. لطف&zwnj;الله هنرفر، گنجینۀ آثار تاریخی اصفهان، ص ۷۵.</span></div>
<div style="padding-right: 40px; text-align: justify;"><span style="font-size: 10pt;">۱۶. آندره گدار، آثار ایران ،ج۴، ص ۶۱.</span></div>
<div style="padding-right: 40px; text-align: justify;"><span style="font-size: 10pt;">۱۷. اوژن گالدیری، مسجد جامع اصفهان، ص ۲۸۹.</span></div>
<div style="padding-right: 40px; text-align: justify;"><span style="font-size: 10pt;">۱۸. آندره گدار، آثار ایران، ج۴. شرودر در مقاله گزارشی مقدماتی دربارۀ بررسی باستان&zwnj;شناسی مسجد جامع اصفهان بر مبنای کاوش&zwnj;هایش به این نتیجه رسیده که این شبستان متأخرتر از زمانی است که گدار می&zwnj;گوید، ص ۴۳.</span></div>
<div style="padding-right: 40px; text-align: justify;"><span style="font-size: 10pt;">۱۹. اوژن گالدیری، مسجد جامع اصفهان، ص ۲۹۴. او در اینجا این شبستان را به اواخر دورۀ مظفری یا اوایل استیلای تیمور بر اصفهان منسوب کرده است.</span></div>