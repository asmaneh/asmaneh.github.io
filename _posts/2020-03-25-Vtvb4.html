--- 
title: "موسم کرونا و بازاندیشی در زندگی: تأملات فیلسوفی در قرنطینه" 
authors: taheri 
types: blog 
featured: false
featureImg: "/assets/img/posts/Vtvb4.jpg" 
slug: Vtvb4 
gallery: 
- image_path: "/assets/img/posts/Vtvb4.jpg" 
  title: "موسم کرونا و بازاندیشی در زندگی: تأملات فیلسوفی در قرنطینه" 
- image_path: "undefined" 
  title: "" 
 
--- 
<p><strong>موسم کرونا و بازاندیشی در زندگی: تأملات فیلسوفی در قرنطینه</strong></p>
<p><strong>نوشتۀ سیلویا پانیتزا</strong></p>
<p><strong>ترجمۀ محمدمهدی طاهری</strong></p>
<p>&nbsp;.</p>
<p><strong>مقدمۀ مترجم</strong></p>
<p>بازاندیشی در باورها و رفتارها و رابطه&zwnj;هایی که داریم همواره کار خوبی&zwnj;ست، چنین تعمق&zwnj;های انتقادی&zwnj;ای می&zwnj;توانند ضامن سلامت اخلاقی و سلامت روابط ما باشند. این روزها که به اجبار کروناویروسِ جدید تا سر حد امکان در خانه می&zwnj;مانیم، فرصتی مضاعف فراهم آمده است تا دربارۀ نسبتمان با خودمان، با جهانمان، با معاشرانمان، و با &laquo;دیگری&raquo;هایمان تأمل کنیم. چه بخواهیم چه نخواهیم، در غاری از تنهایی فرو رفته&zwnj;ایم که اگرچه شکوهِ تنهایی&zwnj;های خودگزیده را ندارد، درآمدی تواند بود بر نگریستن از وجهی متفاوت به جهانی که این روزها متفاوت می&zwnj;نماید. بنابراین باآنکه چنین انزوایی سختی&zwnj;های بسیاری دارد، همواره می&zwnj;توان مثبت&zwnj;تر هم اندیشید و به دستاوردهایی توجه کرد که در این برهه، آسان&zwnj;تر به دست می&zwnj;آیند.</p>
<p>ازجمله عرصه&zwnj;های درخور بازاندیشی در موسم کرونا، رابطه&zwnj;ای است که با محیطمان داریم، چه محیط مصنوع و چه محیط طبیعی پیرامونمان. زمین را چونان بستری برای مصرف دانستن، رویکردی است که در چندین سدۀ اخیر در ما غالب بوده و لاجرم در نسبت ما با آن و نحوۀ بهره&zwnj;ای که از آن می&zwnj;بریم اثر گذاشته است. باری آیا ما با زمینمان رابطۀ مناسبی داریم؟ آیا طبیعت را &laquo;دیگری&raquo; دانستن به دستاوردهای پایداری انجامیده است؟ کرونا به ما دربارۀ ما چه می&zwnj;گوید؟ این روزها چه می&zwnj;کنیم که اخلاق&zwnj;مدارانه نیست و این روزها چه منش مثبت و متفاوتی داریم که می&zwnj;توانیم و باید بتوانیم در روزگار پساکرونایی هم داشته باشیم؟</p>
<p>در این روزهای عجیب، فیلسوفان، این ستارگان عرصۀ بازاندیشی، بیشتر به چشم می&zwnj;آیند. البته که فعلاً عمدۀ توجه آن&zwnj;ها به اقتصاد جهانی و کاپیتالیسم و نسبت موقعیت جدید با نظم نوین جهانی و پیامدهای دنیای کرونازده معطوف است، اما شماری از آنان هم بر وجوه اخلاقی انسان در موسم کرونا متمرکز شده&zwnj;اند. تعداد چنین فیلسوفانی، لااقل در این دو ماهی که از آغاز بحران می&zwnj;گذرد، درخور توجه نیست و به&zwnj;همین&zwnj;دلیل اندک متن&zwnj;های منتشرشده در این حوزه ارزشی مضاعف دارند.</p>
<p>متن کوتاهی را ترجمه کرده&zwnj;ام که نوشتۀ سیلویا پانیتزا است. سیلویا فیلسوف جوانی است که در کالج دوبلین ایرلند فلسفۀ اخلاق درس می&zwnj;دهد. تمرکزش بر اخلاقی&zwnj;زیستن است و در این عرصۀ وسیع، از روان&zwnj;شناسی اخلاقی تا جنبه&zwnj;های متنوع اخلاقیات کاربردی همچون حقوق حیوانات را مدنظر قرار می&zwnj;دهد. متن حاضر در ۱۹ مارچ ۲۰۲۰ منتشر شد و بخشی از طرح &laquo;پرسش&zwnj;های بزرگ زندگی&raquo; است که به ابتکار بی&zwnj;بی&zwnj;سی فیوچر[۱] و کانورسیشن[۲] جریان دارد و سعی می&zwnj;کند به پرسش&zwnj;های نهادین و اساسی، پاسخ&zwnj;هایی ساده و همه&zwnj;فهم بدهد. بنابراین این متن ژورنالیستی است و به زبانی ساده نوشته شده و مخاطبش عموم انسان&zwnj;هایی هستند که با کرونا درگیر شده&zwnj;اند، یعنی عملاً همۀ انسان&zwnj;ها. به&zwnj;تبع استدلال&zwnj;های نویسنده هم نه آن&zwnj;قدرها فنّی، بلکه در تناسب با متنی کوتاه در فضایی ژورنالیستی هستند و آنجا که به مفهوم آزادی و خودآیینی نزد کانت یا افلاطون ارجاع می&zwnj;دهد، در نهایت سادگی است. باری گیرم که نخواهیم یا نتوانیم زیر بار تک&zwnj;تک حرف&zwnj;هایی برویم که در اینجا خواهد آمد، خصوصا اگر بخواهند &laquo;گایا&raquo;ی جدید را چونان رویکردی درخور عصر جدید معرفی کنند، لااقل می&zwnj;توانیم هر یک از این حرف&zwnj;ها را بستری برای تأملی شخصی&zwnj;تر و سزاوارتر و حتی جدّی&zwnj;تر کنیم.</p>
<p>درهرصورت در این روزها می&zwnj;توانیم دست&zwnj;هایمان را خوب بشوییم و جز در آستین یا دستمالمان سرفه نکنیم و در خانه بمانیم و در همین حین، اخلاق&zwnj;مدارانه با کرونا مواجه شویم. و صدالبته، می&zwnj;توانیم مثبت&zwnj;اندیش باشیم و تا نهایت امکان، خوب زندگی کنیم و خوب فکر کنیم و خصوصاً دربارۀ نسبتی که با محیطمان داریم بیشتر تعمق کنیم. نیز می&zwnj;توانیم مطمئن باشیم که فردای بهتری هم در راه است، فردایی که می&zwnj;تواند به توشۀ تجربه&zwnj;های امروزمان مجهز باشد، فردایی که می&zwnj;تواند اخلاقی&zwnj;تر باشد.</p>
<p>&nbsp;.</p>
<p><strong>موسم کرونا و بازاندیشی در زندگی: تأملات فیلسوفی در قرنطینه</strong></p>
<p><strong>سیلویا پانیتزا[۳]</strong></p>
<p>&nbsp;.</p>
<p>کتابِ &laquo;گردابی چنین هایل&raquo;، اثر جین ریس[۴]، با این جمله شروع می&zwnj;شود: &laquo;می&zwnj;گویند در زمان بحران&zwnj;ها باید متحد شد&raquo;.[۵] تا کروناویروس جدید [کووید-۱۹] به اروپا رسید، اولین کاری که کردم این بود که به خانه برگشتم تا با خانواده&zwnj;ام باشم. بنابراین درس نخستی که به&zwnj;لطف ویروس می&zwnj;توان آموخت این است: یادتان می&zwnj;آورد که چه چیزهایی برایتان واقعاً اهمیت دارند.</p>
<p>البته جین ریس در آن کتاب دربارۀ منازعات نژادی دوران استعمار می&zwnj;نویسد، نه منازعۀ تعهد به خانواده در مقابل تعهد به دیگر چیزها، یا نه منازعۀ انسان علیه ویروس. بااین&zwnj;همه جین ریس می&zwnj;دانست که متحدشدن راه&zwnj;هایی خوب و راه&zwnj;هایی بد دارد. به نظر من این&zwnj;طور می&zwnj;رسد که در حال حاضر، که با کرونای جدید سروکلّه می&zwnj;زنیم، با هر دوی این راه&zwnj;های خوب و بدِ متحدشدن سروکار داریم. من، فیلسوفی که در شهر پیمونت ایتالیا در قرنطینه است،[۶] مایلم از این فرصت بهره ببرم و دربارۀ آنچه بیندیشم که شیوع کروناویروسِ&zwnj; جدید دربارۀ ما و دربارۀ سیارۀ&zwnj;مان به ما می&zwnj;گوید.</p>
<p>یک منظر تأمل دربارۀ دنیاگیریِ ویروس جدید این است که انسان&zwnj;ها برای مبارزه علیه تهدیدی طبیعی، که این بار در هیئت یک ویروس درآمده است، دور هم جمع شده&zwnj;اند. به چشم من این قضیه هم امیدوارکننده می&zwnj;آید و هم پوچ. ازیک&zwnj;سو کرونای جدید به همۀ&zwnj;مان گوشزد می&zwnj;کند که به اندازه&zwnj;ای مشابه آسیب&zwnj;پذیریم، به&zwnj;اندازه&zwnj;ای مشابه نگرانیم، و برای مواجهه با بیماری برآمده با آن نیازمند اقداماتی هماهنگ هستیم و چنین گوشزدی دستِ&zwnj;کم قدری امیدوارکننده است. اما ازسوی&zwnj;دیگر، باآنکه تهدید جدید کاملاً غیرشخصی است، همگی می&zwnj;دانیم که هر کجا &laquo;ما&raquo;یی شکل بگیرد، &laquo;آن&zwnj;ها&raquo;یی هم خواهد بود.</p>
<p>برای جین ریس در کتاب گردابی چنین هایل، بومیان جامائیکایی و برده&zwnj;های آفریقایی دو سوی دوگانۀ ما/آن&zwnj;ها بودند. اما اینک صورت&zwnj;های متنوعی از &laquo;آن&zwnj;ها&raquo;&zwnj; وجود دارد. نخستین آن&zwnj;ها در قضیۀ ویروس جدید، &laquo;دیگریِ&raquo; مرموزی است که &laquo;طبیعت&raquo; نام دارد: انسان علیه هر آنچه انسان یا انسان&zwnj;ساز نیست.[۷] درست است که این دوگانه به نوعی وحدت در میان ما آدم&zwnj;ها می&zwnj;انجامد، اما محتمل است که عامل شکل&zwnj;گیری ویروس جدید در وهلۀ نخست همین جهان&zwnj;بینی انسان/غیرانسان باشد. زیرا یکی از جلوه&zwnj;گاه&zwnj;های چنین نگرشی این است که حیوانات را صرفاً چیزهایی برای مصرف&zwnj;شدن بپنداریم؛ خصوصاً که می&zwnj;دانیم یکی از منابع احتمالی پیدایش ویروس، بازار غذاهای دریایی می&zwnj;تواند باشد.[۸]</p>
<p>همچنین در نگاهی کلی&zwnj;تر و با عنایت به مسائلی همچون تغییرات آب&zwnj;وهوایی می&zwnj;توان محقّانه گفت که پنداشت ما از &laquo;طبیعت&raquo;، چونان چیزی اساساً جدا از &laquo;انسان&raquo;، برداشتی سرزنش&zwnj;پذیر است؛ چه دانشمندان دریافته&zwnj;اند که تغییرات اقلیمی گسترش ویروس&zwnj;ها را تسهیل می&zwnj;کنند.[۹] بنابراین شاید اینکه غیرشخصی بیندیشیم و نوعِ&zwnj; انسان را هم در نظر آوریم، هرگز برای بهبود اوضاع کافی نباشد؛ بلکه این بار باید نوعِ انسان را در پیوستگی با طبیعت دید.</p>
<p><strong>من و گایا</strong></p>
<p>اگر از فلسفه یک کار بیشتر برنیاید، این است که بینش&zwnj;های نهان و عادت&zwnj;زدۀ&zwnj;مان را کشف کرده و نشانمان دهد که چه سمت&zwnj;وسویی داریم. ماری میدْگِلِی[۱۰] فیلسوفی بود که در استحاله در خیال[۱۱] و بینش آینده&zwnj;نگرانه قابلیتی شگرف داشت. او هواخواه مفهوم &laquo;گایا&raquo;، تجسم شخصیت زمین و از کهن&zwnj;ترین خدایان یونانی، و آثار چنین مفهومی بر نحوۀ زندگی انسان بود.</p>
<p>میدگلی می&zwnj;گفت زندگی بر زمین را به&zwnj;مثابۀ نظامی متحد، غیرطبقاتی، و خودپایدار دانستن نه&zwnj;فقط واقع&zwnj;گرایانه&zwnj;تر است بلکه ما را وا می&zwnj;دارد که خود را فراتر از فردگرایی&zwnj;ای طلبکارانه ببینیم.[۱۲] شنیدم که یکی در بحبوحۀ دنیاگیری کرونای جدید می&zwnj;گفت &laquo;گایا عصبانی است&raquo;. بعضی مردم از شنیدن چنین جمله&zwnj;ای می&zwnj;خندند، بعضی دیگر زمینی را در ذهن می&zwnj;آوردند که توازنی درونی را مراد کرده است.</p>
<p>اکثریت ما که در &laquo;نواحی قرمز&raquo; ایتالیا ساکن هستیم، نه ارگانیسم زندۀ اطرافمان را می&zwnj;بینیم و نه می&zwnj;توانیم تخیّلش کنیم. نخستین دغدغۀ ما قرنطینه&zwnj;شدگان این است که مبتلای ویروس نشویم. ما به حلقه&zwnj;هایی در نهایت کوچکی بازگشته&zwnj;ایم: من علیه تو. در بیرون&zwnj;رفتن&zwnj;های کوتاه و معدودمان، هر که از روبه&zwnj;رو بیاید یک تهدید است. بااین&zwnj;حال اگر در خاطر آوریم که سابقاً در خیابان&zwnj;ها چه بی&zwnj;اعتنایی&zwnj;ای به یکدیگر داشتیم، خواهیم گفت که وضعِ کنونی نوع جدیدی از اعتنا و آگاهی است: مجبور شده&zwnj;ایم به یکدیگر توجه کنیم.</p>
<p>بعضی وقت&zwnj;ها اعتنا و توجه یادشده حالتی از ایثار به خود می&zwnj;گیرد. عمّۀ من، که هفتمین دهۀ زندگی&zwnj;اش را می&zwnj;گذراند، به&zwnj;صورت داوطلبانه و در قالب صلیب سرخ، در یکی از بیمارستان&zwnj;های محلی کار می&zwnj;کند و مصداقی از این ایثار است. نمونۀ دیگر، تجهیزات و متخصصانی است که چین به ایتالیا می&zwnj;فرستد تا به ایتالیایی&zwnj;ها کمک کرده باشد.[۱۳] واکنش عمومی به این کمک&zwnj;ها و ایثارها و مصداق&zwnj;های مشابه، ترکیبی هم&zwnj;اندازه از ستایش و البته تعجب است. عجیب است که سخاوتْ عجیب و خارق&zwnj;العاده می&zwnj;نماید و گمان می&zwnj;کنم بد نباشد که دربارۀ این قضیه هم تعمّق کنیم.</p>
<p><strong>بازاندیشی در مفهوم آزادی</strong></p>
<p>در فلسفه، فردگرایی را در ارتباطی عمیق با مفهوم آزادی می&zwnj;پندارند.[۱۴] تا آن قوانینِ محدودکننده را در ایتالیا به اجرا گذاشتند، بسیاری از مردم احساس کردند که به آزادی&zwnj;شان تعرّض شده و به&zwnj;تبع، سعی کردند که از گذر راه&zwnj;هایی متنوع فردیّتشان را مال خود نگه دارند. بعضی&zwnj;ها با ضرورت لغو گردهم&zwnj;آیی&zwnj;ها مخالفت کرده و حتی خودشان دست&zwnj;به&zwnj;کار شده و دورِهمی&zwnj;هایی غیررسمی تدارک دیدند. بعضی&zwnj;های دیگر هم به بیرون&zwnj;رفتن&zwnj;های روزمرّه و پیگیری همان زندگی&zwnj;ای پرداختند که پیش از این داشتند.</p>
<p>معمولاً آزادی را در این معنا می&zwnj;گیریم که هر کاری دلمان خواست بکنیم و طبیعتاً چنین برداشتی با اینکه یکی دیگر به ما بگوید چه بکنیم و چه نکنیم در تعارض می&zwnj;افتد. بر این عقیده&zwnj;ایم که اگر گوش&zwnj;به&zwnj;فرمان حرف دولت باشیم، آزاد نیستیم؛ پس از خانه بیرون می&zwnj;زنیم نه به این دلیل که واقعاً دلمان می&zwnj;خواهد، بلکه چون نشان می&zwnj;دهد که آزاد هستیم.</p>
<p>اما راه دیگری هم به آزادی می&zwnj;رسد که نسبتی با یکی از آموزه&zwnj;های میدگلی دربارۀ &laquo;بخشی از چیزی بزرگ&zwnj;تر بودن&raquo; دارد. اگر خود را بخشی از گایا می&zwnj;پنداشتیم، آیا احتمال تحمیل آسیبی به جامعۀ&zwnj;مان بیش از آنکه احساس آزادی برایمان داشته باشد، احساس خودزنی نداشت؟ اینجا می&zwnj;توانیم آزادی را از دریچۀ ذهن امانوئل کانتِ&zwnj; فیلسوف ببینیم: انتخاب آنچه در فهم خودت درست می&zwnj;نماید.[۱۵] یا می&zwnj;توانیم به افلاطون توسل کنیم و بگوییم آزادی پاسخ&zwnj;دهی به پرسش دشوار &laquo;خیر چیست؟&raquo; است.[۱۶] بنابراین در این معانی از آزادی، به قدری ملالت و کسالت تن می&zwnj;دهیم تا از دیگری محافظت کنیم.</p>
<p>البته نگرانی&zwnj;هایی ناظر بر نگرشی جامع&zwnj;تر هم وجود دارند. یکی&zwnj;شان این است که فردیّت&zwnj;ها را نادیده بگیریم. بعضی زیست&zwnj;محیط&zwnj;گرایان از انسان&zwnj;ها بیزارند چون آن&zwnj;ها را از منظر سیّارۀ&zwnj;مان و آسیبی که به آن زده&zwnj;ایم می&zwnj;نگرند. شاید به&zwnj;همین&zwnj;علت برخی آدم&zwnj;ها از وجود چنین بیماری&zwnj;های دنیاگیری استقبال کنند یا لااقل وجودشان را بپذیرند.[۱۷] باری اگر درد و آسیب افراد را در نظر آوریم، دیگر نمی&zwnj;توان به&zwnj;راحتی به چنین باورهایی معتقد ماند: رئیس بیمارستانی در لومباردی حین مصاحبه از مرگ&zwnj;هایی گفت که هر روز شاهدش بوده و متعاقباً پیش چشم دوربینِ تلویزیون در هم شکست.</p>
<p>آیا می&zwnj;توان این دو رویکرد، یعنی ازیک&zwnj;سو خود را بخشی از کلیّتی بزرگ&zwnj;تر دانستن و ازدیگرسوی اهمیت&zwnj;دادن به فردیّت، را با هم به مصالحه رساند؟ گاهی وقت&zwnj;ها از سرِ تعارض منافع این امر ناممکن است و گاهی وقت&zwnj;ها هم به نتیجه می&zwnj;رسد: همه ما با لبخندی بر چهره، تصاویر دلفین&zwnj;هایی را دیده&zwnj;ایم که به آب&zwnj;های بندر کالیاری جزیره ساردنی ایتالیا برگشته&zwnj;اند، [دلفین&zwnj;هایی که سال&zwnj;ها بود از این منطقه&nbsp; رفته بودند و حالا با خالی&zwnj;شدن ساحل از مردمِ قرنطینه&zwnj;شده، دوباره در نزدیکی&zwnj;های ساحل شنا می&zwnj;کنند]. یا تصویر جالب دیگر، منظرۀ کانال&zwnj;های شهر ونیز است که با خالی&zwnj;شدن شهر از مردم و توریست&zwnj;ها، دوباره آب آن صاف شده و می&zwnj;توان ماهی&zwnj;های کوچکی را دید که زیر نور خورشید در کانال&zwnj;های آب شهر شنا می&zwnj;کنند.[۱۸] لازم نیست که حتما بمیریم تا شاهد چنین زیبایی&zwnj;هایی باشیم! کافی&zwnj;ست که تجدیدنظری اساسی در سبک زندگی و نقشمان در این سیاره کنیم.</p>
<p>برای کسی مثل من، در قرنطینه بودن ایثاری فوق&zwnj;العاده نیست. برای برقراری روابط اجتماعی، برای موفق بودن، و حتی برای پربازده بودن تحت هیچ فشاری نیستم و مجموعۀ این&zwnj;ها اسباب فراغت خاطرم را فراهم آورده است. اما همین&zwnj;طور که این متن را می&zwnj;نوشتم، از خیابان صدای دست&zwnj;زدن آمد. پنجره را که باز کردم، یادم آمد که قرار بوده رأس ساعت دوازده، مردم با هلهله و کف&zwnj;زدن از یکدیگر تشکر کنند، تشکری بابت ایثاری که با بیرون&zwnj;نیامدن از خانه&zwnj;هایشان می&zwnj;کنند. در بالکن روبه&zwnj;روی خانه&zwnj;ام، بانویی کهن&zwnj;سال در نهایت اشتیاق دست می&zwnj;زد و با لبخندی برای ما دست تکان می&zwnj;داد. در خانه ماندن حقیقتاً ایثاری بزرگ است، خصوصاً اگر تنها زندگی می&zwnj;کنید.</p>
<p>امید دارم که انزوا و قرنطینه بتوانند فرصتی برای تفکر و تغییر فراهم آورند. &nbsp;اگر نظر من را بخواهید، عارضم که تأمل دراین&zwnj;باره که هر یک از ما، هم به صورت منفرد و هم در شبکۀ بزرگ و شگفت&zwnj;انگیز حیات، چه هستیم و چه جایگاهی داریم، اهمیتی شایان دارد.</p>
<p>روی بسته&zwnj;هایی که چین برای کمک به ایتالیا می&zwnj;فرستد عبارتی نوشته شده است: &laquo;ما موج&zwnj;های یک دریاییم، برگ&zwnj;های یک درختیم، گل&zwnj;های یک باغیم&raquo;. این&zwnj;ها جمله&zwnj;هایی از سِنِکا، فیلسوف رواقی اهل رم، است؛[۱۹] هرچند چنین جمله&zwnj;هایی از میدگلی هم برمی&zwnj;آمد. در جای دیگری چنین عباراتی احساساتی و شاعرانه به نظر می&zwnj;آید اما حالا می&zwnj;توانیم ظاهر امر را هم لحاظ کنیم. اگر آن عبارت گویای حال ماست، اگر بتوانیم خودمان را همان&zwnj;طوری ببینیم که در آن جمله&zwnj;ها آمده است، چه چیزی عایدمان می&zwnj;شود؟ اگر وضع کنونی کمکمان کند که در پی پاسخی مطلوب به چنین پرسشی برآییم، حتی قرنطینه هم دستاوردی برایمان خواهد داشت.</p>
<p><strong>پی&zwnj;نوشت&zwnj;ها</strong></p>
<p dir="ltr">[1] BBC Future</p>
<p dir="ltr">[2] The Conversation</p>
<p dir="ltr">[3] Silvia Panizza</p>
<p dir="ltr">[4] &nbsp;Jean Rhys</p>
<p>[۵] البته عنوان نسخه&zwnj;ی فارسی کتاب، به ترجمۀ گلی امامی (اسپرک: ۱۳۷۰)، چنین است. عنوان اصلی کتاب Wide Sargasso Sea است که می&zwnj;توان آن را به &laquo;دریای پهناور سارگاسو&raquo; برگرداند.</p>
<p dir="ltr">[6] https://theconversation.com/italys-darkest-hour-how-coronavirus-became-a-very-political-problem-133178</p>
<p dir="ltr">[7] https://theconversation.com/have-humans-evolved-beyond-nature-and-do-we-even-need-it-128790</p>
<p dir="ltr">[8] https://www.telegraph.co.uk/global-health/science-and-disease/coronavirus-outbreakchinese-live-animal-markets-recipe-disaster/</p>
<p dir="ltr">[9] https://www.newscientist.com/article/2219981-how-deadly-disease-outbreaks-could-worsen-as-the-climate-changes/</p>
<p dir="ltr">[10] https://www.theguardian.com/education/2018/oct/12/mary-midgley-obituary</p>
<p dir="ltr">[11] Imaginative Transformation (بعضی مترجمان این عبارت را &laquo;دگرشدگی در خیال&raquo; ترجمه می&zwnj;کنند).</p>
<p dir="ltr">[12] https://web.archive.org/web/20050830013608/http://www.demos.co.uk/catalogue/gaia/</p>
<p dir="ltr">[13] https://www.aljazeera.com/news/2020/03/china-sends-essential-coronavirus-supplies-italy-200313195241031.html</p>
<p dir="ltr">[14] http://www.informationphilosopher.com/freedom/idea_of_freedom.html</p>
<p dir="ltr">[15] https://www.cambridge.org/core/books/immanuel-kant/freedom-will-autonomy/0940F88329670E44759F0DD4AE4F6B50</p>
<p dir="ltr">[16] https://digitalrepository.unm.edu/cgi/viewcontent.cgi?article=1014&amp;context=phil_etds</p>
<p dir="ltr">[17] https://archive.org/details/clpbpl/mode/2up</p>
<p dir="ltr">[18] https://edition.cnn.com/travel/article/venice-canals-clear-water-scli-intl/index.html</p>
<p dir="ltr">[19] https://plato.stanford.edu/entries/seneca/</p>