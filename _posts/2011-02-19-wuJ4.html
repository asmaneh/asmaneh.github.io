--- 
title: "معماری و زندگی و زیبایی در بابُرنامه: بررسی و تفسیر مفاهیم معماری در توزُکِ بابُری| طناز لطیفیان اصفهانی" 
authors: asmaneh 
types: research 
featured: false
slug: wuJ4 
--- 
<p>بابرنامه ــ واقعات/ وقایع بابری، توزک بابری یا فتوحات بابری ــ زندگی&zwnj;نامۀ خودنوشت ظهیرالدین محمد بابر (۸۸۸-۹۳۶ق)، مؤسس سلسلۀ گورکانیان هند، است. ظهیرالدین محمد بابر از جمله کسان برجسته&zwnj;ای است که وقایع زندگی&zwnj;اش را به دست خود نوشته است. او خاطراتش را به همراه مکان رویدادش ثبت کرده است؛ اما به ثبت نامها و موقعیت رویدادها بسنده نکرده و به همۀ جزئیات مکانی آنها نیز اهمیت داده است. این مکان&zwnj;ها در سه منطقۀ تحت تصرف بابر؛ یعنی فَرغانه و سمرقند (ورارود)، کابل و هرات (شرق خراسان) و هندوستان قرار دارد.&nbsp;</p>
<p>ظهیرالدین بابر علاوه بر وقایع زندگی، تجربه&zwnj;های معماری خود را نیز، هرچند مختصر، در کتابش نوشته است. از تجربه&zwnj;های معماری او آثار چندانی نمانده؛ اما آنچه نام او را زنده نگه داشته همین زندگی&zwnj;نامۀ اوست که به منزلۀ منبع تاریخ معماری، اساسِ این تحقیق قرار گرفته است.&nbsp;</p>
<p>در این تحقیق، طناز لطیفیان اصفهانی در جستجوی همۀ موضوع&zwnj;های معماری بابرنامه است. به این منظور، می&zwnj;کوشد با قرائت متن، تصریحات و تلویحات معماری را در آن جستجو کند و نسبت متن با سیاق را شرح دهد. همچنین همۀ اطلاعات معماری را بدون در نظر گرفتن کمیت و کیفیت استخراج و مثال هایی درباره تفسیر معماری آنها به دست می&zwnj;دهد.&nbsp; &nbsp;</p>
<p>این تحقیق چهار فصل دارد. در فصل اول (مقدمه)، پیشینۀ نسخه&zwnj;شناسی بابرنامه و استعداد معماری آن بررسی شده است. بخش دوم، نسخه&zwnj;شناسی و معرفی بابرنامه، به معرفی بابر و تألیفات منثور و منظوم او و شناخت نسخه&zwnj;های موجود از بابرنامه و ترجمه&zwnj;ها و نسخه&zwnj;های مصور آن و انتخاب نسخۀ مبنا برای تحقیق می&zwnj;پردازد. محقق در بخش سوم، بابرنامه و شرح معماریانۀ متن، به بیان شیوۀ تشریح متن و شناخت سیاق و مکان&zwnj;های ذکر شده در بابرنامه می&zwnj;پردازد و در بخش آخر، به دنبال تفسیر موضوعی متن به روش درونی، اثر با اثر، در سه حوزه،&zwnj; آثار معماری و جمال&zwnj;شناسیِ معماری و واژگان و اصطلاحات معماری در بابرنامه، مقالاتی تفسیری عرضه شده است.</p>
<p>&nbsp;</p>
<p><strong>طناز لطیفیان اصفهانی. &laquo;معماری و زندگی و زیبایی در بابرنامه: بررسی و تفسیر مفاهیم معماری در توزک &zwnj;بابری&raquo;. پایان&zwnj;نامۀ کارشناسی ارشد مطالعات معماری ایران. استاد راهنما: دکتر مهرداد قیومی بیدهندی، استاد مشاور: دکتریعقوب آژند. تهران: دانشگاه شهید بهشتی، بهمن ۱۳۸۹.</strong></p>