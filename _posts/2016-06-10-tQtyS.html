--- 
title: "«حیرت» در تحقیق معماری" 
authors: p.rahimzadeh 
types: blog 
tags: تحقیق معماری,حیرت,تاریخ معماری,آسمانه,مطالعات معماری ایران,محقق معماری,پریسا رحیم‌زاده 
featured: false
slug: tQtyS 
excerpt: "نوشتن در این وبگاه سخت است و مغتنم. سخت و مغتنم از آنجا که عرصۀ نادری است که به پرسش‌ها و شوق‌ها و یأس‌ها و دغدغه‌های اندیشیدن و تحقیق دربارۀ معماری مجال بروز می‌دهد؛ انبوهی از موضوعات نگفته." 
--- 
<p style="text-align: justify;">نوشتن در این وبگاه سخت است و مغتنم. سخت و مغتنم از آنجا که عرصۀ نادری است که به پرسش&zwnj;ها و شوق&zwnj;ها و یأس&zwnj;ها و دغدغه&zwnj;های اندیشیدن و تحقیق دربارۀ معماری مجال بروز می&zwnj;دهد؛ انبوهی از موضوعات نگفته.<br />یکی از نخستین و مهم&zwnj;ترین تذکراتی که دربارۀ تحقیق در تاریخ معماری به یادم مانده &laquo;حیرت&raquo; در مواجهه با تاریخ است. آنچه می&zwnj;گویم برداشت ته&zwnj;نشین در حافظه&zwnj;ام از این تذکر و بسط آن است. اینکه حیرت گاهی می&zwnj;تواند حاصل همراه نشدن ما با یافته&zwnj;های تاریخی باشد؛ حاصل اینکه با مفروضات حال به گذشته می&zwnj;نگریم. خلاصه اینکه حیرت شمشیری دودم است؛ هم محرک تحقیق و هم زنگ خطری برای آن. در معنای واژۀ حیرت آمده است: &laquo;سرگشته شدن. بر یک حال ماندن از تعجب&raquo; (لغت&zwnj;نامۀ دهخدا، ذیل &laquo;حیرت&raquo;).<br />بسوخت دیده ز حیرت که این چه بوالعجبیست (حافظ)<br />برای من و شاید برای همه بسیار اتفاق افتاده که در جریان جستجو و مطالعه و تحقیق از یافته&zwnj;هایمان حیرت کرده&zwnj;ایم. گاهی حیرت نتیجۀ بدیع بودن یافته&zwnj;ها بوده و گاه نتیجۀ ندانستن؛ گاهی حیرت مایۀ شوق و دستمایۀ سؤالات و تحقیقات بیشتر بوده و گاه مایۀ یأس و بن&zwnj;بست. شاید به نظر برسد که هر چه بیشتر ببینیم و بدانیم و بخوانیم و جستجو و تأمل کنیم کمتر حیرت می&zwnj;کنیم؛ اما روی دیگر سکه این است که در عالم تحقیق همیشه موضوعات حیرت&zwnj;انگیز هست. به نظرم هر چه بیشتر ببینیم و بدانیم و بخوانیم و جستجو و تأمل کنیم از مواجهه با موضوعات ناب&zwnj;تری حیرت می&zwnj;کنیم؛ موضوعاتی درخور پرسش و پی&zwnj;جوئی در حوزۀ معماری.<br />همۀ اینها مقدماتی طولانی بود برای آنکه بگویم از چه خواهم نوشت. یکی از محمل&zwnj;های حیرت من در جریان تحقیق &nbsp;مرور ادبیات و جستجوی سابقۀ تحقیقات معماری و حوزه&zwnj;های مرتبط با آن بوده است؛ آنچه لزوماً در نتیجۀ تحقیق منعکس نشده است. عالم تحقیق بی&zwnj;انتهاست. گسترۀ وسیع پیشینۀ تحقیقات مرتبط با معماری در جهان و در دسترس شدن این تحقیقات با فناوری روز دریایی از موضوعات بدیع پیش رویمان می&zwnj;نهد. ضمن هر تحقیق و جستجو قطره&zwnj;هایی از این دریا نصیب هر کداممان می&zwnj;شود که شاید در حد ارجاع و پانوشت و پی&zwnj;نوشتی در مقاله و پایان&zwnj;نامه و کتابی باقی بماند یا نماند. نوشتن در این وبگاه می&zwnj;تواند فرصتی باشد برای به اشتراک گذاشتن این قطره&zwnj;های حیرت&zwnj;انگیز.<br />البته گاهی حیرت من از ندانستن است و دانایان را حیران نمی&zwnj;کند؛ امید به آنکه دانایان ما را در حیرت&zwnj;های نابشان سهیم کنند.</p>