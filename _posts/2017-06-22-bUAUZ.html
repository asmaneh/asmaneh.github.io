--- 
title: "تصویر «سازی»: لحن معماریانۀ نقاشی" 
authors: denashamsizadeh 
types: blog 
tags: نقاشی,نقاشی و معماری,آسمانه,مطالعات معماری ایران,دنا شمسی‌زاده 
featured: false
featureImg: "/assets/img/posts/bUAUZ.jpg" 
slug: bUAUZ 
gallery: 
- image_path: "/assets/img/posts/bUAUZ.jpg" 
  title: "تصویر «سازی»: لحن معماریانۀ نقاشی" 
- image_path: "/assets/img/posts/bUAUZ-1.jpg" 
  title: "تصویر ۱" 
- image_path: "/assets/img/posts/bUAUZ-2.jpg" 
  title: "تصویر ۲" 
- image_path: "/assets/img/posts/bUAUZ-3.jpg" 
  title: "تصویر ۳" 
- image_path: "/assets/img/posts/bUAUZ-4.jpg" 
  title: "تصویر ۴" 
- image_path: "/assets/img/posts/bUAUZ-5.jpg" 
  title: "تصویر ۵" 
- image_path: "/assets/img/posts/bUAUZ-6.jpg" 
  title: "تصویر ۶" 
- image_path: "/assets/img/posts/bUAUZ-7.jpg" 
  title: "تصویر ۷" 
- image_path: "/assets/img/posts/bUAUZ-8.jpg" 
  title: "تصویر ۸" 
- image_path: "/assets/img/posts/bUAUZ-9.jpg" 
  title: "تصویر ۹" 
 
excerpt: "در نگاهی کلی، نحوۀ ظهور معماری در نقاشی‌های پیش از مدرن اروپایی را می‌توان به دو دسته تقسیم کرد. دستۀ اول آثاری که در آن موضوع نقاشی به تصویر کشیدن معماری بود؛ یعنی موضوع اصلی معماری و عناصری دیگر، چون طبیعت و انسان، موضوعاتی فرعی و در حاشیه به حساب می‌آمد. " 
--- 
<div>
<div>
<p style="text-align: justify;">در نگاهی کلی، نحوۀ ظهور معماری در نقاشی&zwnj;های پیش از مدرن اروپایی را می&zwnj;توان به دو دسته تقسیم کرد. دستۀ اول آثاری که در آن موضوع نقاشی به تصویر کشیدن معماری بود؛ یعنی موضوع اصلی معماری و عناصری دیگر، چون طبیعت و انسان، موضوعاتی فرعی و در حاشیه به حساب می&zwnj;آمد. این نوع نقاشی را، که بارزترین نمونه&zwnj;هایش مربوط به نقاشی هلندی سدۀ شانزدهم و هفدهم است، نقاشی معماریانه نامیده&zwnj;اند و در نوشتۀ پیشین معرفی کردیم. اما دستۀ دوم آثاری است که در آن هنرمند در پی به تصویر کشیدن بنا یا فضای معماریِ به&zwnj;خصوصی نبوده و در نظر نخست، درمی&zwnj;یابیم که معماری در این آثار فرع بر روایت و موضوعی دیگر است. نمونه&zwnj;هایی ارزنده از دسته را در نقاشی&zwnj;های رنسانس ایتالیا می&zwnj;یابیم. به نظر می&zwnj;رسد &laquo;سوژۀ نقاشی&raquo; عاملی است که میان این آثار و آثار دستۀ اول تمایز ایجاد می&zwnj;کند. این تمایز را حتی در نام&zwnj;گذاری بسیاری از این آثار به وضوح می&zwnj;بینیم. مثلاً تابلوی &laquo;فضای داخلی کلیسایی در آنتورپ&raquo; اثر پیتر نیفس از دستۀ اول و تابلوی &laquo;ربودن هلن&raquo;، اثری منسوب به زانوبی استروتزی&raquo; از دستۀ دوم است. روشن است که در نمونۀ اول سوژۀ نقاشی به تصویر کشیدن فضای داخلی کلیسا و در نمونۀ دوم داستان ربودن هلن ترواست. از این رو آثار دستۀ دوم را بخشی از نقاشی&zwnj;های معماریانه نمی&zwnj;خوانیم. با این که در آثار این دسته، هدف اصلی به تصویر کشدن رویدادی یا بازگو کردن داستانی دیگر بوده، حضور و پرداخت عناصر معماری در این آثار آنقدر چشمگیر و گیرا هست که ما را به بررسی آن بیانگیزد. آماندا لیلی[1] در کتاب تصویر&laquo;سازی&raquo;: معماری در نقاشی&zwnj;های رنسانس ایتالیا، به دنبال بررسی نقش معماری در نقاشی&zwnj;های ایتالیایی، تفسیری تازه از این آثار عرضه می&zwnj;کند.[2] تصور غالب چنین است که بنا در تابلوهای نقاشی در حکم پس&zwnj;زمینه یا عنصری پرکننده&zwnj; است که نقشی منفعل یا در بهترین حالت، نقشی ثانوی دارد و به پیکرهایی، که حامل پیام اصلی تابلواند، جان می&zwnj;بخشد. اما لیلی مدعی است که با نگاهی دیگر به بناهای تصویر شده در تابلوهای نقاشی، به&zwnj;خصوص نقاشی&zwnj;های رنسانس ایتالیا، و توجه به معماری به مثابۀ قهرمان اصلی تابلو، روشن می&zwnj;شود که این عناصر نقشی سرنوشت&zwnj;ساز بازی می&zwnj;کنند.</p>
<br />
<p style="text-align: justify;">بناها کارکرد هنری مهمی داشتند؛ چرا که با فرم&zwnj;های هندسیشان، طاق و ستون&zwnj;های آراسته&zwnj;شان، رنگ&zwnj;ها و ساختمایه&zwnj;هاشان، و جزئیات ظریف سرستون&zwnj;ها و افریزهاشان نقاشی&zwnj;ها را سرزنده و مزین می&zwnj;کردند. از این حیث، معماری وسیله&zwnj;ای بود برای فراهم کردن مجموعه&zwnj;ای از نقوش تزئینی. اما از حیثی دیگر، زیبایی&zwnj;شناسی معماریانه در سطحی عمیق&zwnj;تر نیز بر نقاشی&zwnj;ها اثر می&zwnj;گذاشت؛ چرا که کیفیاتی چون مقیاس، سازه، تناسب، توده، و به طور کلی زبان معماری گوتیک و کلاسیک الگویی آشنا برای نقاشان بود که در آثارشان برگیرند.</p>
<br />
<p style="text-align: justify;">یک تابلوی نقاشی می&zwnj;تواند نوعی زیبایی معماریانه به خود گیرد. همان&zwnj;طور که در طراحی لورنزو کوستا[3] برای دیوارنگاره&zwnj;ای از صحنۀ &laquo;مسیح در خانۀ سیمونِ فریسی&raquo; (تصویر۱تا ۳)، می&zwnj;بینیم که جزئیات تزئینی سرستون&zwnj;ها، پایه&zwnj;ستون&zwnj;ها، نقوش برجسته و محراب&zwnj;ها&nbsp; بسیار ساده ترسیم شده است. در این ترسیم عناصر کالبدی، نه چون نقوش و فرم&zwnj;هایی تزئینی، بلکه در حکم معماریِ مسلطی بازنمایی شده&zwnj;اند؛ معماری&zwnj;ای که بر فراز پیکرها قرار گرفته و تصویر را با تناسباتی دلپذیر، تقارن و خلق فضاهایی سبک و سیالْ یک&zwnj;دست می&zwnj;کند. معماری در این اثر بیش از آنکه بستری برای ظهور زیباییِ جزئیات و تزئین سطوح باشد، نوعی زیبایی ساختاری و ترکیب&zwnj;بندی است.</p>
<br />
<p style="text-align: justify;">زیبایی معماریانه در تابلوی &laquo;ربودن هلن&raquo;، منسوب به زانوبی استروتزی[4] به صورتی دیگر ظاهر شده است. در اینجا معماریِ بنای کاخ&zwnj;مانند به استعاره&zwnj;ای از زیبایی بدل می&zwnj;شود (تصویر ۴). نما صورتی&zwnj;رنگ است. علت انتخاب رنگ صورتی برای نما، احتمالاً بیش از آنکه تلاشی واقع&zwnj;گرایانه برای بازنمایی ساختمایه&zwnj;ای واقعی مثل آجر یا سنگ مرمر ورونا باشد، بیانگر زیبایی هلن است. زیبایی هلن با توسل جستن به معماری و در زیبایی بنا مجسم شده است. بنایی، که چون چهرۀ انسان، صورتی با ضربات سیاه و سفید قلم رنگ&zwnj;آمیزی شده، و نظم کلاسیک به مثابۀ استخوان&zwnj;بندی&zwnj;ای ظریف به کار رفته است.</p>
<br />
<p style="text-align: justify;">در این دست نقاشی&zwnj;ها معماری سامان&zwnj;بخش ترکیب&zwnj;بندی&zwnj;هاست؛ چرا که هنرمند به مدد آن طرح&zwnj;هایی خوش&zwnj;تناسب برای کل تصویر و چارچوب&zwnj;هایی درونی و قوی و منسجم فراهم می&zwnj;کند که می&zwnj;تواند توجه بیننده را به نقطۀ مورد نظرش معطوف کند؛ تمرکزی ویژه ایجاد کند و پاره&zwnj;ها و قاب&zwnj;هایی کوچک برای بازگو کردن روایت بیافریند.</p>
<br />
<p style="text-align: justify;">در تابلوی &laquo;سنت فرانسیس پدر زمینی&zwnj;اش را طرد می&zwnj;کند&raquo; اثر استفانو دی جووانی[5] (تصویر ۵) سنت فرانسیس، که در آغوش اسقف طلب پناه می&zwnj;کند، در سمت راست تصویر در محدودۀ طاقی قاب شده، در حالی که به وضوح از پدر خشمگینش در بیرون کلیسا جدا شده است. این لحظه&zwnj;ای است که پسر امنیت خانه و خانواده و میراثش را ترک می&zwnj;کند تا به دین بپیوندد. هنرمند در این نقاشی این جدایی را با لحنی معماریانه توصیف می&zwnj;کند. معماریِ بنا نه تنها پیکرها و حالتشان را قاب می&zwnj;گیرد، بلکه طاق و قوس&zwnj;هایی دارد که داستان را روایت می&zwnj;کند و مسیر و آهنگ آن را مشخص می&zwnj;کند؛ حرکتی از چپ به راست با درنگی در مرکز. از همه مهم&zwnj;تر، معماری کشش عاطفی سوژۀ تابلو را به صورت بصری تشدید می&zwnj;کند؛ به این طریق که فضای خالی مرکزْ فاصلۀ سرد روحی و روانی میان پدر و پسر را نمایندگی می&zwnj;کند.</p>
<br />
<p style="text-align: justify;">در نتیجه معماری در خلال تابلوهای نقاشی می&zwnj;تواند به گونه&zwnj;ای طرح شود که داستانی تصویری روایت کند، طرح داستان را بیان کند، درک ناظران را از محتوای اخلاقی یا عاطفی داستان عمیق&zwnj;تر کند، و به ناظران کمک کند با رویدادها به نحوی خیالی تعامل کنند. تقریباً همۀ وجوه طراحی معماری را می&zwnj;شود بر روایت حمل کرد؛ از تعادلی که با ترکیب&zwnj;بندی&zwnj;هایی با اندازۀ دقیق حاصل می&zwnj;شود تا رنگ&zwnj;های خشن و ساختمایه&zwnj;های نفیس.</p>
<br />
<p style="text-align: justify;">نقاشانْ معماری را در حکم ابزاری نیرومند به کار می&zwnj;بردند تا با آن تماشاگر را تحت تأثیر قرار دهند. اگر چه هنر باستان، بیزانس، و قرون وسطی به طور قطع درگیر واکنش بیننده بود، در دورۀ رنسانس نوعی دیگر از درگیری با ناظر ظاهر شد. هنرمندان مخاطب و جماعت مذهبی را به صورتی مستقیم&zwnj;تر در آثارشان داخل کردند و معماری را نیز به این منظور به کار گرفتند. در اثر دومنیکو ونتزیانو[6] (تصویر ۶) و تابلوی کوستا و ماینری[7] (تصویر ۷) مسیح کودک در نزدیک&zwnj;ترین فاصلۀ ممکن جای گرفته در حالی که همچنان در آغوش مادرش است. بر نوک زانوی مادر نشسته، جایی که می&zwnj;تواند مستقیماً به مؤمنان نگاه کند و آنان را متبرک کند. ترکیبی از احساس مسیح کودک، در حالتی امن که همزمان در فکر جهان است را دومینیکو ونزیانو با تخت سلطنت و کوستا و ماینری با طاق تقویت کرده&zwnj;اند. هر دو فرم معماری برای احاطه کردن و حفاظت از محتوای ارزشمند درونشان طراحی شده&zwnj;اند. با این حال، این فرم&zwnj;ها همچنین بی&zwnj;مرزند و با ساختار محکمشان عموم مردم را مخاطب قرار می&zwnj;دهند. به همین ترتیب، طاق نصرت&zwnj;های ویران شده در دو روایت از &laquo;ستایش پادشاهان&raquo; اثر بوتیچلی[8] و پروتزی[9] (تصویر ۸ و ۹) قابل توجه است؛ چرا که پیامشان را به نحوی می&zwnj;رسانند که قدما برای کارکرد طاق نصرت&zwnj;هایشان در نظر داشتند: چیزی چون عناوین یا بیلبوردهای تبلیغاتی امروزی به شکل ساختمانی.</p>
</div>
</div>
<div dir="ltr" style="text-align: left;">1. Amanda Lillie</div>
<div style="text-align: right;">۲. این کتاب به صورت آنلاین بر وبگاه گالری ملی لندن منتشر شده است</div>
<div dir="ltr" style="text-align: left;">3. Lorenzo Costa</div>
<div dir="ltr" style="text-align: left;">4. Zanobi Strozzi</div>
<div dir="ltr" style="text-align: left;">5. Stefano di Giovanni</div>
<div dir="ltr" style="text-align: left;">6. Domenico Veneziano</div>
<div dir="ltr" style="text-align: left;">7. Costa and Maineri</div>
<div dir="ltr" style="text-align: left;">8. Botticelli</div>
<div dir="ltr" style="text-align: left;">9. Peruzzi</div>