--- 
title: "معرفی کتاب: Architecture in Words: Theatre, language and sensuous space of architecture" 
authors: faezeh.panahandeh 
types: blog 
tags: معرفی کتاب,کتاب,فائزه پناهنده,آسمانه,مطالعات معماری ایران,تاریخ معماری,تئاتر 
featured: false
slug: XMjct 
excerpt: "کتاب معماری در کلمات، نقش معماری را به مثابۀ زبانی پرمعنی در خلال مفهوم تئوری شخصیت بیان می‌کند و در این مسیر به تئاتر به‌سان الگویی برای آفرینش فضای وابسته به احساس در معماری نگاه می‌کند." 
--- 
<div>
<div>
<p dir="ltr" style="text-align: justify;"><strong>Architecture in Words: Theatre, language and sensuous space of architecture</strong><br />By Louis Pelletier<br />Taylor &amp; Francis e-Library, 2006.</p>
<p style="text-align: justify;">کتاب معماری در کلمات، نقش معماری را به مثابۀ زبانی پرمعنی در خلال مفهوم تئوری شخصیت بیان می&zwnj;کند و در این مسیر به تئاتر به&zwnj;سان الگویی برای آفرینش فضای وابسته به احساس در معماری نگاه می&zwnj;کند.</p>
<p style="text-align: justify;">از آغاز قرن هجدهم، تئاتر نقشی فراتر از سرگرمی داشت؛ و به این عمل به&zwnj;سان فعالیتی با هدف برانگیختن احساسات در بیننده و تشویق وی به اندیشیدن نگاه شد. این موضوع نحوۀ ارتباط افراد با یکدیگر را در جامعه تغییر داد. این تغییر مفهوم منجر به رشد درام درمقابل تراژدی و پدیدارشدن تعلیق در نمایشنامه&zwnj;ها شد. بازیگری دیگر تنها نقش&zwnj;آفرینی بر روی صحنۀ تئاتر نبود. این تغییرات پیامدهایی در کلیت معماری، طراحی تئاترها و همچنین در پیکربندی حوزه&zwnj;های عمومی و خصوصی داشت. تئاترها محلی برای گردآمدن اجتماع مردم، به صورت محلی عمومی درآمد که برخلاف تئاترهای قدیمی&zwnj;تر که با پرسپکتیو جایگاه شاه و صحنه پدیدار می&zwnj;شد، همۀ تماشاچیان را در یک جایگاه هم&zwnj;ارزش قرار می&zwnj;داد. توالی فضاها، تأثیرات صنعت روشنایی، و نقش حکایت&zwnj;گر ویژگی&zwnj;های معماری، همگی تحت تأثیر تحولات موازی تئاتر بودند.</p>
<p style="text-align: justify;">نویسنده در این کتاب به بیان و پرورش نظریۀ بیانگری و روایتگری معماری از دیدۀ نظریه&zwnj;پردازان پرداخته است و در توضیح این نظریه سعی در برقراری ارتباط بین معماری و تئاتر و بیان تشابهات این دو کرده است. وی در برقراری نسبت بین معماری و هنر تئاتر در پرداختن به نظریۀ بیانگری معماری، با بیان ایدئولوژی حاکم بر زمانه، خواننده را در ابتدا متوجۀ سیاق کلی می&zwnj;کند، سپس در امتداد سیر تطور نظریه&zwnj;های معماری با بیان نظریه&zwnj;های از صاحبنظرانی همچون پرو[۱]، بلوندل[۲]، بوفران[۳]، میزیه[۴] و &hellip; در زمینۀ برقراری نسبت بین معماری و هنر تئاتر به شخصیت بیانگر معماری و به عبارتی روایتگری معماری می&zwnj;پردازد. براین اساس عناصر معماری&zwnj;ای را که این وجه را در بنا قوت می&zwnj;بخشد، برمی&zwnj;شمرد و نقش بیانگری آنها را در ارتباط با مخاطب و برانگیختن تفکر و احساس در وی بیان می&zwnj;کند. به عبارتی نویسندۀ کتاب برای برقراری ارتباط بین دو رشتۀ معماری و تئاتر از نظریه&zwnj;های مطروح پیشین کمک گرفته است و با برقراری ارتباط بین این نظریات و سیاق زمانۀ آنها، سعی در استخراج بنیان&zwnj;های اجتماعی ارتباط دهندۀ این دو رشته و تأثیرات کالبدی آنها کرده است.</p>
</div>
</div>
<div dir="ltr" style="text-align: left;">1. Perrault</div>
<div dir="ltr" style="text-align: left;">2. Blondel</div>
<div dir="ltr" style="text-align: left;">3. Boffrand</div>
<div dir="ltr" style="text-align: left;">4. M&eacute;zi&egrave;res</div>