--- 
title: "گزیده: بنّاهای اصفهانی" 
authors: kavusi 
types: blog 
featured: false
slug: P5UR 
--- 
<p>در خیابان چهارباغ (که با تالار هشت &shy;بهشت و مدرسۀ مشهورش که مخصوص ملاهاست و نیز با سایر کاخ&zwnj;&shy;ها و بناهایش به&zwnj;&shy;منزلۀ شانزه&zwnj;&shy;لیزۀ اصفهان است) در حال حاضر مشغول ساختن مدرسه&zwnj;&shy;ای هستند برای &laquo;پدران روحانی&raquo; فرانسوی عضو میسیون. بنا بر این تعدادی بنّا در آنجا به کار مشغول&shy;&zwnj;اند. یک روز صبح که در این خیابان زیبا و شاعرانه به گردش مشغولم، شاهد صحنه&zwnj;&shy;ای هستم که برای شما تعریف می&zwnj;&shy;کنم. روی دیواری که سرگرم ساختن آن هستند و ضخامتی در حدود سه پا دارد، ده&shy;&zwnj;ها بنّا سرگرم کارند. چند نفری ملاط گِل را با ماله روی دیوار پهن می&shy;&zwnj;کنند و چند نفری دیگر آجرها را دانه&shy; به دانه به طرف بنّاها که بالای دیوار، یعنی در ارتفاع&nbsp;۷ تا&nbsp;۸ متری، ایستاده&zwnj;&shy;اند، میان هوا پرتاب می&zwnj;&shy;کنند. هیچ کلامی نمی&shy;&zwnj;تواند تصوّر آن ظرافت و نرمی و شیرینی حرکت شاگرد بنّا را هنگام پرتاب آجر به هوا و نیز طرز ماهرانۀ گرفتن آن را به دست کارگری که روی دیوار است، به ذهن منتقل کند. آجر را چنان می&zwnj;&shy;گیرد که گویی در حال گُل چیدن است. زبردست&zwnj;&shy;ترین بندبازها هنگام اجرای تردستی&zwnj;&shy;های خود هرگز حرکاتشان از این شیرین&zwnj;&shy;تر و کامل&zwnj;&shy;تر نیست. این بنّاها برای خوشحالی ما و عشقمان به تماشای حرکاتشان بازیگری&nbsp;می&zwnj;کنند&nbsp;و برای تنظیم آهنگ میزان کردن حرکات این بازی، ضمن کار آواز سر می&shy;&zwnj;دهند. بنّای سر دیوار آجرها را به تعدادی که لازم دارد با وزن و قافیه&shy;&zwnj;های کودکانه&zwnj;&shy;ای از شاگردش می&shy;&zwnj;خواهد که کمابیش معنایش چنین است:</p>
<p>پسرعموجون، یه آجر بده بالا</p>
<p>پسرعموجون، دوتا بده بالا</p>
<p>پسرعموجون، یه یکی، یه دوتا بده بالا</p>
<p>بعضی از این بنّاهای آجرچین به سبب صدای خوششان به عنوان آوازه&shy;&zwnj;خوان شهرت و آوازه&shy;ای دارند و ما امروز صدای مشهورترین آنها را در اصفهان می&zwnj;&shy;شنویم. با این توصیف، یک ساختمان در حال بنّایی درست مثل یک کندوی زنبور عسل پر از جنبش و آواز است. کار با سرعتی انجام می&zwnj;&shy;شود که تصوّرش را هم نمی&zwnj;&shy;شود کرد. یک&shy; دستۀ دوازده نفری کارگر تا سه&zwnj;&shy;هزار آجر را در روز کار می&zwnj;&shy;گذارند و کاخی با دیوارهایی به ضخامت سه پا به طوری معجزه&shy;&zwnj;آسا در یک ماه بنا می&shy;&zwnj;شود؛ در صورتی که به شیوۀ ما اروپایی&zwnj;&shy;ها یک سال وقت می&zwnj;&shy;بَرَد.</p>
<p dir="rtl">از کتاب&nbsp;خاطرات سفر کلود اَنه در آغاز مشروطیت، ص۱۹۰- ۱۹۱، که جهانگردی سویسی&zwnj;ـ&zwnj;فرانسوی بود و در سال ۱۹۰۹- ۱۹۱۰ به ایران سفر کرد.</p>