--- 
title: "خانۀ خوب چه خانه‌ای است؟" 
authors: a.basiri 
types: blog 
tags: خانه,خانۀ خوب,معماری خانه,معماری خانگی,عادله بصیری,تاریخ خانه,آسمانه,مطالعات معماری ایران 
featured: false
slug: Gwgry 
excerpt: "همۀ ما بارها جمله‌هایی از این‌دست را شنیده‌ایم که «معماری تحت‌تأثیر فرهنگ و خود تأثیرگذار بر فرهنگ است» یا «معماری یک مقولۀ فرهنگی است» یا «معماری مظهر فرهنگی است» یا «معماری یک محصول فرهنگی است» و ... این را هم می‌دانیم که در آموزش معماری هر آن باید دانشجویان را متوجه این تأثیرپذیری و تأثیرگذاری و به‌طورکلی «فرهنگ» کنیم. در طول هر «طرح» هم این را شنیده‌ایم که باید به مسائل فرهنگی در طرح و طراحی‌مان دقت کنیم؛ تفاوتی هم ندارد که موضوع آن طرح کتابخانه و موزه باشد یا خانه و مجتمع مسکونی." 
--- 
<p style="text-align: justify;">همۀ ما بارها جمله&zwnj;هایی از این&zwnj;دست را شنیده&zwnj;ایم که &laquo;معماری تحت&zwnj;تأثیر فرهنگ و خود تأثیرگذار بر فرهنگ است&raquo; یا &laquo;معماری یک مقولۀ فرهنگی است&raquo; یا &laquo;معماری مظهر فرهنگی است&raquo; یا &laquo;معماری یک محصول فرهنگی است&raquo; و ... این را هم می&zwnj;دانیم که در آموزش معماری هر آن باید دانشجویان را متوجه این تأثیرپذیری و تأثیرگذاری و به&zwnj;طورکلی &laquo;فرهنگ&raquo; کنیم. در طول هر &laquo;طرح&raquo; هم این را شنیده&zwnj;ایم که باید به مسائل فرهنگی در طرح و طراحی&zwnj;مان دقت کنیم؛ تفاوتی هم ندارد که موضوع آن طرح کتابخانه و موزه باشد یا خانه و مجتمع مسکونی. اما من از دوران دانشجویی خودم در مقطع کارشناسی به یاد نمی&zwnj;آورم حتی یک&zwnj;بار در یکی از دروس حتی یک ساعت راجع به این&zwnj;که &laquo;فرهنگ چیست&raquo; و &laquo;چیزی که فرهنگی است یا به فرهنگ توجه می&zwnj;کند چطور چیزی است؟&raquo; چیزی شنیده باشم. می&zwnj;دانم که تعریف &laquo;فرهنگ&raquo;، اگر غیرممکن نباشد، قطعاً خیلی دشوار است؛ اما به&zwnj;هرحال حداقل طرح مسألۀ آن بهتر از خاموشی کامل دربارۀ آن است ولو این&zwnj;که این مسأله پاسخ درخور و قطعی&zwnj;ای هم نداشته باشد. به باور من سختی حرف&zwnj;زدن دربارۀ فرهنگ و تعریف آن نمی&zwnj;تواند و نباید کلاً مانع و بهانه&zwnj;ای برای آن شود که تلاشی برای روشن&zwnj;ترکردن مفهومش یا ایجاد سؤال از معنی آن در ذهن یک دانشجوی تازه&zwnj;وارد به حوزۀ معماری نشود.</p>
<p style="text-align: justify;">درنتیجه در نیسمال دوم سال تحصیلی ۱۳۹۷ برای درس انسان، طبیعت، معماری در دانشگاه آزاد اسلامی مشهد با ذکر این مقدمه که به&zwnj;تسامح سه مؤلفۀ اصلی سازندۀ فرهنگ جغرافیا، تاریخ و جهان&zwnj;بینی است، و شناخت و رابطۀ این هر سه در چارچوب این درس می&zwnj;گنجد، سه جلسه به شناخت و بحث دربارۀ مقولۀ فرهنگ گذشت. و با درنظرگرفتن این مورد که دانشجویان تا پایان دورۀ تحصیلشان بارها لغت فرهنگ و فرهنگی را می&zwnj;شنوند؛ اما به نظر نمی&zwnj;آید که تأملی بر آن بکنند تصمیم بر این شد که پروژۀ عملی را برای روشن&zwnj;تر شدن مفهوم فرهنگ در ذهن ایشان تعریف کنیم. به همین منظور برای پروژۀ عملی دانشجویان تحقیقی با عنوان &laquo;خانۀ خوب چه خانه&zwnj;ای است؟&raquo; با هدف شناخت تصور از خانۀ خوب در اذهان عموم مردم و تأثیر فرهنگ آن&zwnj;ها بر این ذهنیت تعریف شد.&nbsp;</p>
<p style="text-align: justify;">یکی از ابتدایی&zwnj;ترین چیزهایی که فرهنگ یک جامعه را می&zwnj;توان در آینۀ آن دید خانه&zwnj;های عموم مردم است. خانه اولین جایی است که زندگی در آن جاری می&zwnj;شود و یکی از اولین پروژه&zwnj;هایی که هر معماری با آن روبه&zwnj;رو می&zwnj;شود احتمالاً طراحی خانه است و باز احتمالاً بیشترین چیزی که یک معمار در طول عمر حرفه&zwnj;ای خود تجربه کند تجربۀ طراحی خانه باشد. اما &laquo;خانۀ خوب&raquo; چه خانه&zwnj;ای است؟ خانه برای مردمی ساخته می&zwnj;شود که وابسته به یک منطقۀ جغرافیایی، پیشینۀ تاریخی و واجد جهان&zwnj;بینی و باورهایی هستند که اعتقادات و دیدگاه&zwnj;ها، آداب و رسوم، عادت&zwnj;ها و سنن و نیازها و خواسته&zwnj;هایشان را شکل می&zwnj;دهد؛ به بیان دیگر خانه&zwnj;ای برای مردمی با فرهنگ خاص خودشان. بنابراین یکی از راه&zwnj;ها برای پاسخ به این پرسش که &laquo;خانۀ خوب چه خانه&zwnj;ای است؟&raquo; جست&zwnj;وجو و کنکاش بی&zwnj;واسطه از تصور &laquo;خانۀ خوب&raquo; در اذهان عموم مردم و رابطۀ آن با فرهنگ مردم صاحب آن تصور است.</p>
<p style="text-align: justify;">درنتیجه هدف این تحقیق در گام نخست &laquo;جست&zwnj;وجوی تصور خانۀ خوب&raquo; در ذهن عموم مردم و در گام دوم یافتن ارتباط آن با فرهنگ آن&zwnj;ها بود. شیوۀ چگونگی تحقیق به این صورت بود که هر کدام از دانشجویان باید با چهار نفر به منزلۀ چهار نماینده از چهار خانواده مصاحبه می&zwnj;کردند و سؤال&zwnj;هایی که از پیش در اختیارشان گذاشته شده بود را از ایشان می&zwnj;پرسیدند. این افراد باید واجد ویژگی&zwnj;هایی می&zwnj;بودند تا بشود درانتها نظرات و پاسخ&zwnj;هایشان را جمع&zwnj;بندی کرد؛ در دهۀ چهارم زندگی خودشان می&zwnj;بودند، از طبقۀ متوسط جامعه می&zwnj;بودند، معمار نبودند و در حوزۀ کارهای مربوط به معماری هم فعالیت نمی&zwnj;کردند.</p>
<p style="text-align: justify;">در این تحقیق از جمله پرسش&zwnj;هایی که می&zwnj;بایست در مصاحبه&zwnj;ها پرسیده می&zwnj;شد پرسش از خانۀ ایرانی بود. پرسش&zwnj;هایی از قبیل: &laquo;از نظر شما خانۀ ایرانی چطور خانه&zwnj;ای است؟&raquo;؛ &laquo;خانۀ ایرانی باید چه چیزی داشته باشد که بتوانیم به آن بگوییم خانۀ ایرانی&raquo;؛ &laquo;مهم&zwnj;ترین خصوصیتی که خانه&zwnj;های قدیم داشته که الآن در خانه&zwnj;های حال حاضر وجود ندارد چه بوده؟&raquo; و ...</p>
<p style="text-align: justify;">نتیجۀ کار چنین شد که هرچند در جمع&zwnj;بندی و نتیجه&zwnj;گیری از مصاحبه&zwnj;ها و یافتن ارتباط آن&zwnj;ها با فرهنگ جامعه به علت ضیق وقت توفیق درخوری حاصل نشد؛ اما در خود مصاحبه&zwnj;ها نکته&zwnj;های جالب&zwnj;توجه و ارزنده&zwnj;ای گردآوری شد و افراد عادی (منظور غیرمتخصص در حوزۀ معماری است) بعضاً چیزهای قابل&zwnj;تأملی گفته بودند که هم می&zwnj;توانست برای محققان و هم برای طراحان مفید باشد. این مورد من را به این فکر انداخت که در ادامه قسمت&zwnj;هایی از این مصاحبه&zwnj;ها در وبگاه آسمانه ثبت و منتشر می&zwnj;شود؛ تا هم دانشجویان بدانند اگر حتی تمرین یک درس را تاحدودی به&zwnj;درستی و بابرنامه انجام دهند نتیجه&zwnj;ای در پی خواهد داشت و هم داده&zwnj;هایی که به&zwnj;دست&zwnj;آمده در اختیار سایر علاقه&zwnj;مندان قرار گیرد به این امید که ثمره&zwnj;ای داشته باشد و به کار تحقیق&zwnj;های آینده آید.</p>