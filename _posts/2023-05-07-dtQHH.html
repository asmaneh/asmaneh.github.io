--- 
title: "کمدی معماری: شرح سفر دلیرانۀ خدای معماران به سرزمین پارس‌ها قسمت دهم: شهر هفت گنبد رنگی" 
authors: tabatabaei 
types: blog 
featured: false
slug: dtQHH 
--- 
<p>چشمشان را که باز کردند از جهنم گریخته بودند و در سرزمین دیگری بودند. جای عجیبی بود. شدت و درخشندگی رنگ&zwnj;ها آن&zwnj;قدر زیاد بود که انگار تک تک جزئیاتش به دست هنرمندی زبردست نقاشی شده است، بر خلاف جهنم که شبیه نقاشی&zwnj;های محمد سیاه قلم بود این&zwnj;جا را انگار بهزاد نقش کرده است. شاید هم کار کس دیگری بود. هرچه بود اصلاً شبیه سرزمین&zwnj;هایی که هر یک از آن&zwnj;ها تا امروز دیده&zwnj; بودند نبود. پرندگان زیبا و حیرت انگیز بالای سرشان پرواز می&zwnj;کردند و آواز می&zwnj;خواندند و درختان رقصان با آوازشان خود را به این سو و آن سو تکان می&zwnj;دادند و گاهی سنگ&zwnj;ریزه&zwnj;ای جواب آوازشان را چهچه می&zwnj;زد. همه زنده بودند. بسیار زنده&zwnj;تر از مسافران خسته&zwnj;ی ما از جهنم شلوغ و پر از رقابت و سر و صدا. جاده&zwnj;ای کنارشان بود. قدم در آن گذاشتند تا ببینند این راه به کجا می&zwnj;بردشان و انجیب عصاره&zwnj;ی چه پایان&zwnj;نامه&zwnj;ای را دزدیده و به کجا آوردشان. هوا خنک بود و موهای سمانه و پریناز در باد تکان می&zwnj;خورد. انجیب که دید تعجب کرد و گفت مراقب باشید نیایند بهتان گیر بدهند. سمانه شاکی شد و گفت تو باز زر زدی؟ با همین خفه&zwnj;ات می&zwnj;کنما. و پریناز برای انجیب توضیح داد که این&zwnj;جا اصلاً چندان شبیه زمین نیست و لزومی ندارد در چنین جایی نگران چیزی باشند و می&zwnj;توانند به آسودگی از آفتاب و باد خوش لذت ببرند. کمی که در مسیر پیش رفتند دو نفر را از دور دیدند که به سمتشان می&zwnj;آمدند. یکیشان دختر جوان زیبایی بود سیه&zwnj;چرده و مو مشکی که صورتی کشیده و اندامی استخوانی داشت، دیگری اما دیوی بود گاومانند با شاخ و دم و سم و حلقه&zwnj;ای طلایی در بینی&zwnj;اش که دست در دست دختر قدم می&zwnj;زد. وقتی به مسافران رسیدند هردو با احترام سلام دادند و تعظیم کردند. ایمحوتب گفت: سلام، من ایمحوتب خدای معماران مصری هستم. این&zwnj;جا دیگر کجاست که دیو و پریزاد با هم قدم می&zwnj;زنند؟</p>
<p>دیو که لحن و حالت ایمحوتب را دید رو به او کرد و با صدایی عین صدای خودش گفت: سلام، من ایمحوتب خدای معماران مصری هستم. بعد با صدای کلفت دیوی&zwnj;اش ادامه داد: نرینی عمو و قاه قاه خندید. دختر هم خندید و گفت بی&zwnj;ادبی دوستم را ببخشید شوخ طبعی خاصی دارد. این&zwnj;جا سرزمین شاه بهرام است. اگر دقت کنید پشت دیوارهای آن دور دست هفت گنبد رنگی&zwnj;اش را می&zwnj;بینید. ایمحوتب نگاهی انداخت و گنبدهای بزرگ و کوچکی را دید که هر یک به فرم خاص و رنگی متفاوت پشت دیوارها و دروازه&zwnj;های شهری از افق بالا آمده بود. همه به گنبدها نگاه کردند و سمانه گفت این پایان نامه را می&zwnj;شناسد، تحقیقی اسطوره شناسانه بر هفت پیکر است و آن&zwnj;ها در سرزمین خیالی نظامی گنجوی هستند.</p>
<p>از دیو و دختر تشکر کردند و راهشان را پیش گرفتند. انجیب گفت استاد حالا به نظرتان چه کار کنیم؟ این&zwnj;جا با همه&zwnj;ی جاهایی که دیدیم حسابی فرق دارد و حقیقتاً زیباست. می&zwnj;خواهید در همین جای قشنگ پنهان شویم و در کنار این زیبارویان و دیوان در خدمت بهرام معماری کنیم؟&nbsp;</p>
<p>پریناز نظر تو چیست؟ موافقی؟ پریناز گفت با این که این&zwnj;جا را خیلی پسندیده است اما ترجیح می&zwnj;دهد راهی پیدا کند پیش خانه و خانواده&zwnj;اش برگردد و نمی&zwnj;تواند برای همیشه این&zwnj;جا بماند.&nbsp;</p>
<p>ایمحوتب که هنوز ابروهایش از شوخی دیو در هم بود رو به انجیب کرد و گفت الدنگ از من سوال می&zwnj;پرسی بعد قبل از این که جوابت را بدهم می&zwnj;روی پی موس موس کردن همیشگی&zwnj;ات؟ به هر حال به نظر من هم بهتر است برویم مصر و ببینیم این قضیه&zwnj;ی فرزندی تو چیست. اگر تو را در جمع خدایان بپذیرند نانمان در روغن است و بهتر از این&zwnj;ها را برای خودمان می&zwnj;سازیم. خدا را چه دیدی شاید من را هم به عنوان خدای معماران قبول کردند و کارتی چیزی بهم دادند تا وقتی با این مسخره&zwnj;ها رو به رو می&zwnj;شوم بکوبم در صورتشان.</p>
<p>سمانه هم که این&zwnj;ها را شنید گفت این بهرام شاه عجیبی است. سنمار معمار را بعد از ساخت کاخ خورنق از آن بالا پرت کرد پایین و اعتمادی به معماری کردن برایش نیست، این هفت گنبد را هم برای هفت همسرش ساخته و هر شب پیش یکی از آن&zwnj;هاست. کلاً روحیات خاصی دارد، اما به هر حال دستش در سحر و جادو باز است و احتمالاً بتواند برمان گرداند به تهران یا مصر یا هرجایی که بخواهیم.</p>
<p>پس از مدتی پیاده&zwnj;روی نزدیکی&zwnj;های دیوار بلند شهر و دروازه&zwnj;ی آن بودند و دیگر گنبدهای رنگی دیده نمی&zwnj;شد که صدای آشنایی از پشت سرشان شنیدند. آنوبیس بود که صدایشان می&zwnj;زد. ایمحوتب برگشت و گفت تو دیگر این&zwnj;جا چه غلطی می&zwnj;کنی؟ آنوبیس گفت ته&zwnj;مانده&zwnj;ی جام&zwnj;هایشان را لیسیده و به این&zwnj;جا آمده است تا از گندی که زده&zwnj;اند با خبرشان کند. گفت اوسیریس مسخره&zwnj;ی تمام اهل جهنم شده و به خونشان تشنه است. قیومه&zwnj;ی طبیب را به گروگان گرفته و گفته تا پیدایتان نکند رهایش نمی&zwnj;کند. شکنجه&zwnj;ی سیزیف را به او داده و او هم مشغول بالا بردن سنگ از کوه است تا به قله که رسید سنگ به پایین بغلتد و او هم باز همین کار را با سنگ دیگری تکرار کند. بنده خدا به همه&zwnj;ی کرده و نکرده&zwnj;هایش اعتراف کرده اما آن&zwnj;ها دست از سرش برنمی&zwnj;دارند و می&zwnj;خواهند تا ابد نگهش دارند.</p>
<p>همه در سکوت به فکر فرو رفتند. نمی&zwnj;شد هرکس برود پی زندگی خودش و قیومه&zwnj;ی طبیب را در این وضع رها کنند. مدتی کسی چیزی نگفت اما سمانه که خیلی متأثر شده بود و انگار اشکی هم برای حال استادش ریخته بود گفت: نامردی است. ما باید آب دستمان است بگذاریم زمین و برویم استاد را نجات دهیم. نمی&zwnj;شود این&zwnj;طور رهایش کنیم در جهنم. بیایید برویم از بهرام کمک بخواهیم. با همه&zwnj;ی این&zwnj;ها که گفتم او شاه عادلی است و با جهنم و وضعیتش بیشتر از ما آشناست، شاید کمکمان کند.&nbsp;</p>
<p>از دروازه&zwnj;ی شهر گذشتند. خانه&zwnj;های دوار و چندضلعی پیش رویشان نمایان شد. در شهر جن و دیو و پری و آدمیزاد با هم در صفا و صمیمیت زندگی می&zwnj;کردند و شارستان شهر هم از هفت گنبد رنگی به هفت فرم و هفت اندازه&zwnj;ی مختلف کمی دورتر از آن&zwnj;ها قرار داشت. بلندترین گنبد، گنبد سفید بود که بهرام امروز در آن بود و دیگر گنبدها به رنگ&zwnj;های صندل و پیروزه و سرخ و سبز و زرد و سیاه. از کوچه&zwnj;ها و بازارها گذشتند و به در شارستان رسیدند. انجیب چنان حیرت زده بود که به ایمحوتب گفت اگر این کانسپتِ کانسپت&zwnj;ها نیست هیچ چه چیز دیگری هم نمی&zwnj;تواند باشد. جلوی در دو نگهبان ایستاده بودند. ایمحوتب خودش را معرفی کرد و گفت می&zwnj;خواهد بهرام را ببیند. نگهبانان کنار رفتند و مسیر تخت او را نشان دادند.&nbsp;</p>
<p>پیش بهرام رسیدند و سلام کردند و ماجرایشان را از اول تا رسیدن به کاخ او مو به مو توضیح دادند. بهرام که داستان را شنید برقی در چشمانش درخشید و لبخند رضایتی بر لبش نشست. گفت سال&zwnj;هاست که دنبال پیدا کردن بهانه&zwnj;ای برای حمله به جهنم و آزادکردن بردگان آن&zwnj;جاست و چه چیزی از این بهتر که بروند برای نجات جان یک بی&zwnj;گناه. همه&zwnj;ی لشکریانش از دیو و جن و آدمیزاد را آماده می&zwnj;کند تا با هم به نجات قیومه&zwnj;ی طبیب بروند.</p>
<p>ایمحوتب از او تشکر کرد و ادامه داد: فقط یک مطلب دیگر، حالا که ما به این&zwnj;جا آمده&zwnj;ایم بدمان نمی&zwnj;آید قبل از لشکرکشی زیباترین معماری این&zwnj;جا را هم ببینیم و بعد حرکت کنیم. آیا از این هفت گنبد زیباتر هم این&zwnj;جا هست؟</p>
<p>پریناز لبش را گزید و گفت: آخر قیومه&zwnj;ی طبیب گناه دارد ولش کنیم به حال خودش و برویم ساختمان تماشا کنیم؟</p>
<p>آنوبیس گفت: نه حالا خیلی هم بهش بد نمی&zwnj;گذرد، کل مسیر کوه را پادکست گوش می&zwnj;دهد و یک بازی&zwnj;ای هم ساخته و سنگ&zwnj;ها را با نظم خاصی در دره&zwnj;ی کنار کوه جمع می&zwnj;کند و برای خودش سرگرم است. خیلی نگرانش نباشید.</p>
<p>بهرام گفت: بسیار خوب، اصلاً من لشکریان را در شیز جمع می&zwnj;کنم، شما هم با من به آن&zwnj;جا بیایید. این&zwnj;طور هم زیباترین شهر این سرزمین را نشانتان می&zwnj;دهم و هم کارمان عقب نمی&zwnj;افتد. همه که آمدند حرکت می&zwnj;کنیم.</p>
<p>ادامه دارد...</p>