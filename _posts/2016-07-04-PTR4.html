--- 
title: "نکته‌هایی دربارۀ «ده حکایت معماری»" 
authors: qayyoomi 
types: blog 
featured: false
slug: PTR4 
--- 
<div>
<div>
<p>برخی از دوستان نکات و پرسش&zwnj;هایی دربارۀ کتابچۀ این&zwnj;جانب با عنوان&nbsp;ده حکایت معماری&nbsp;مطرح کرده&zwnj;اند. در اینجا توضیح مختصری دربارۀ برخی از جوانب و پرسش&zwnj;ها عرضه می&zwnj;کنم:</p>
<p>۱. همۀ ما احوال و ساحت&zwnj;های مختلفی داریم. شما ممکن است روز در دانشکده درس بخوانید یا درس بدهید و شب ساز بزنید یا نقاشی کنید. بعد هم شاید وقتی پیش بیاید که نتیجۀ آن نواختن&zwnj;ها و کشیدن&zwnj;ها را منتشر کنید و در اختیار دیگران بگذارید. البته هم درس دادن و هم غذا پختن و هم ساز زدنِ ما از یک نفر، از خود ما، برمی&zwnj;خیزد و اینها ناگزیر به هم پیوند دارند؛ اما این پیوندها لزوماً آشکار نیست. بنده به روزگار جوانی طراحی و نقاشی می&zwnj;کردم؛ حالا می&zwnj;نویسم. یک بار هم به سرم زد و یکی از این نوشته&zwnj;های غیرعلمی&zwnj;ام را منتشر کردم؛ نامش ده حکایت معماری! به گمانم این توضیحی قانع&zwnj;کننده باشد. ده حکایت معماری کار هنریِ ناچیزِ بنده در بیرون از ساحت مشغولیت علمی&zwnj;ام است؛ ولو نقشی که درانداخته&zwnj;ام ناشیانه و ناساز بوده باشد. اگر این را بپذیریم، باید این کتابچه را به شیوۀ نقد آثار هنری نقد کنیم؛ نه آثار علمی.</p>
<p>به گمانم این توضیح کافی باشد؛ اما برای اینکه از معرکۀ نقد فرار نکرده باشم، توضیح&zwnj;های دیگری می&zwnj;افزایم.</p>
<p>&nbsp;۲. لابد فیلم&zwnj;ها و عکس&zwnj;هایی را دیده&zwnj;اید که نشان می&zwnj;دهد زمین در دل عالم شناختۀ کنونیِ ما نقطه&zwnj;ای هم نیست؛ کوچک&zwnj;تر از کوچک&zwnj;ترین نقطه&zwnj;ای است که به تصور ما درآید. اگر عالم فقط همین باشد که به درک حسی ما درآمده است، چه فرقی می&zwnj;کند که در این عالم معماری بکنیم یا نکنیم، بناهای خوب بسازیم یا بد؟ بر روی این نقطه، هرچه بسازیم از نقطه کوچک&zwnj;تر است. تازه این نقطه در حدود پنج میلیارد سال عمر دارد. چه بسیار سالیان که بر آن گذشته و اثر معماری&zwnj;ای بر آن نبوده و چه بسیار بناها و شهرهای شکوهمند و زیبا و کارآمدی که بر آن ساخته&zwnj;اند و امروز اثری از آنها نیست. این وضعِ معماری کردن بر این نقطۀ نقطۀ نقطه است؛ تا چه رسد به وضع تحقیق دربارۀ این معماری.</p>
<p>با همۀ این دگرگونی&zwnj;های زمین و زمان، با همۀ آمدن&zwnj;ها و رفتن&zwnj;ها، ما می&zwnj;مانیم. روزی خواهد رسید که زمینی نیست؛ اما ما هستیم. در آن هنگام، مهم نیست که ما بر روی این نقطۀ نیست&zwnj;شده، آجری بر آجری افزوده&zwnj;ایم یا باری بر دوش کشیده&zwnj;ایم، یا به دیگران چای داده&zwnj;ایم. مهم این است که کارهایی که کرده&zwnj;ایم در وجود ما، در درون ما، با ما چه کرده است؛ معماری باشد یا تحقیق معماری، یا فروشندگی، یا باربری. اینها که نمی&zwnj;ماند. آنچه می&zwnj;ماند همان است که ما با درون خود کرده&zwnj;ایم. اگر ساختن یا فهمیدنِ معماری بر روی این کرۀ خاکی، در این عمرهای کوتاه، پیشۀ ماست؛ مهم&zwnj;ترین مسئله و دغدغۀ ما باید این باشد که این پیشه، این اشتغال، در درون ما چه اثری می&zwnj;گذارد و با ما چه می&zwnj;کند و ما را چگونه می&zwnj;کند. پیداست که کار خردمندانه همین است؛ کار خردمندانه این است که همیشه به این کاری که کارها با خود ما می&zwnj;کند &laquo;توجه&raquo; کنیم.</p>
<p>&nbsp;۳. پس پیداست که ظاهرِ آنچه می&zwnj;کنیم، نوع اشتغال ما، موضوع ثانوی است. موضوع اولی این است که آن پیشه با ما چه می&zwnj;کند. آیا می&zwnj;توان هر پیشه&zwnj;ای را از درون طوری دگرگون کرد که ما را بهتر کند؟ به نظر بنده، می&zwnj;شود. آنچه پیشه&zwnj;ها را از درون دگرگون می&zwnj;کند، آنها را از درون متحول می&zwnj;کند و در خدمت خود ما، در خدمت بهتر شدن ما، در می&zwnj;آورد، در وهلۀ اول همین &laquo;توجه&raquo; است. این توجه (توجه داشتن به کاری که پیشۀ ما و فعالیت ما با ما می&zwnj;کند) است که گوهر درونِ پیشه را دگرگون می&zwnj;کند. این توجه چیزی است که در آن کتاب به آن &laquo;ذکر&raquo; گفته&zwnj;ایم. با این ذکر، با این یادآوری است که حمالی در سبزه&zwnj;میدانِ تهران شریف می&zwnj;شود؛ و بدون این توجه است که فاخرترین کارهای معماری پست می&zwnj;گردد. بعد از این ذکر درونی، تازه می&zwnj;توانیم به این بپردازیم که لازمۀ بیرونیِ مقید ماندن به این ذکر چیست؛ یعنی اگر من پیشه&zwnj;ام معماری است، چطور معماری کنم که با آن توجه مناسبت داشته باشد؟ چه کنم که از من به دیگران بهرۀ بیشتری برسد، تا درون خودم آبادتر و بهتر شود؟ همۀ آن ده حکایت در صدد نشان دادن راه&zwnj;ها و محمل&zwnj;هایی است برای اینکه پیرامون &laquo;معمارانۀ&raquo; خودمان را محملی برای آن توجه بکنیم.</p>
<p>راستی اعتقاد دارم که باید در همه جا و همیشه این توجه مسئلۀ اصلی&zwnj;ام باشد (این که چقدر در این صادقم یا چقدر در عمل به آن موفقم سخنی دیگر است). علاوه بر خودم، دیگران را هم دوست می&zwnj;دارم. پس دوست دارم که مسئلۀ اصلی آنان نیز همین توجه باشد. پس آنان را هم به این توجه دعوت می&zwnj;کنم. از آنان هم می&zwnj;خواهم که مرا به این توجه دعوت کنند. در هر ده حکایت کتابچه همین کار را کرده&zwnj;ام. همۀ آن کتابچه دعوت و دعوت و دعوت به همین توجه است و هیچ چیز دیگری جز این نیست. اگر نام این دعوت توصیه&zwnj;های اخلاقی، یا توصیه&zwnj;های تکراری اخلاقی است، چه باک؟ اگر فراموشی ما تکراری است، پس نیاز به یادآوریِ تکراری هم داریم. پرسیده&zwnj;اند: آیا نویسنده صلاحیت این توصیه&zwnj;ها و تذکارها را دارد؟ پاسخ می&zwnj;دهم: بله! این توصیه&zwnj;ها متضمن هیچ ادعایی نیست. متضمن این نیست که نویسنده خود عامل به آنهاست. فقط متضمن آرزو و خیرخواهی برای خود و دیگران است. البته من و شما و دیگران حق و صلاحیت داریم که برای خود و دیگران خیر بخواهیم.</p>
<p>&nbsp;۴. گفته&zwnj;اند که در حکایت آخر، گوینده دیگر احمد زکریای کاشی نیست؛ بلکه خود قیومی است. عرض می&zwnj;کنم: نه&zwnj;تنها در حکایت دهم، بلکه در هر ده حکایت، راوی و بازیگر خود بنده&zwnj;ام. آن معمار در همۀ حکایت&zwnj;ها خود بنده&zwnj;ام در هزار سال پیش. خود بنده بودم که وقتی بر دروازۀ هرات رسیدم، خزیدن باد هرات را بر دل و جانم حس کردم و از هم&zwnj;آوایی هزار اذان در وقت مغرب، دلم جنبید. در همان حال، دل و جانم در تپش بود که فردا کدام معمار ذاکر را خواهم دید و او با من چه خواهد کرد. احمد زکریا جوینده&zwnj;ای بی&zwnj;ادعاست که آرزوی بهتر شدن و بهتر بودن، او را به این شهر و آن شهر و نزد این و آن کشیده است. بله خود بنده این آرزو را دارم. احمد زکریا هیچ ادعایی ندارد؛ در هیچ جای کتاب نمی&zwnj;بینید که سخنی از خود یا یافته&zwnj;های خود یا پاکیزگی درون خود گفته باشد. هیچ ادعایی ندارد؛ مگر طلب. خطابم به آن عزیز نادیده و خیالیِ هزارساله&zwnj;ام این است: &laquo;در دو چشم من درآ ای آن که از من من&zwnj;تری&raquo;.</p>
<p>&nbsp;۵. در خصوص زبان حکایت&zwnj;ها، به مجال بیشتری نیاز دارم و اینجا جای تفصیل آن نیست. فعلاً به همین بسنده می&zwnj;کنم:</p>
<p>نخست، به&zwnj;هیچ وجه قایل به این نیستم که این &laquo;توجه&raquo; یا ذکر مخصوص روزگار گذشته بوده و به عالمی دیگر تعلق داشته و در روزگار ما، نمی&zwnj;توان متوجه و ذاکر بود. خوش&zwnj;بختانه خدا همچنان هست و خوش&zwnj;بختانه خدا همچنان خدایی می&zwnj;کند و خواهد کرد! شاید خدا بخواهد و روزی حکایاتی از معماران ذاکرِ (فرضی یا واقعیِ) روزگار خودمان با زبان و نثر امروزی و مسائل و محیط امروزی بنویسم. در یادداشت &laquo;معماری ذاکرانه&raquo; (که در مجموعۀ مقالات این بنده تجدید چاپ شده است) کوشیده&zwnj;ام چنین کنم. آن یادداشت هم مقالۀ علمی نیست؛ یادداشتی برای توجه و دعوت به توجه است، اما در قالبی غیرداستانی. آن را در حدود هفده سال پیش نوشتم. شاید حالا بتوانم توضیح&zwnj;هایی بر آن بیفزایم و آن را برای معماران امروزی دریافتنی&zwnj;تر کنم. شاید روزی حکایت&zwnj;هایی با زبان امروزی دربارۀ معماران ذاکر امروزی بنویسم. شاید هم شما این کار را بکنید. هیچ بعید نیست.</p>
<p>دوم، آن &laquo;توجه&raquo; اگر بر ما مستولی شود، عالم درون و بیرون ما را متحول می&zwnj;کند. در گذشته، کسانی بودند که در عالم توجه می&zwnj;زیستند. آنان برای ما آثاری برجا گذاشته&zwnj;اند: میراث متون عرفانی. در آن متون، آن عالم تصویر شده است. امروز چنان عالمی برای ما غریب است. سخن گفتن از آن هم غریب است؛ و همین غربتِ سخن ذاکرانه است که شما و دیگران را به پرسش از ده حکایت واداشته (و برخی را به طعن و تسخر بر آن و نویسنده&zwnj;اش). این غربتْ کارِ دعوت را دشوار می&zwnj;کند. چنین کار دشواری را باید از جایی و به&zwnj;نحوی شروع کرد که سابقه&zwnj;ای داشته باشد. آن سابقه همان فرهنگ و حال&zwnj;وهوایی است که متون عرفانی ما در آن پدید آمده است؛ همان جوّی است که در اسرار التوحید محمد منور می&zwnj;یابیم. پس به عبارتی، بهره&zwnj;گیری از نثر نزدیک به بیهقی، و پس از او محمد میهنی و ابوالفضل میبدی، در این کار ناگزیر بوده است. در مجالی دیگر، یکی از همان حکایت&zwnj;ها را با دو نثر دیگر (زبان معیار امروزی و زبان عامیانه) بازخواهم نوشت تا تفاوت اینها روشن شود.</p>
<p>سوم، زبان بیهقی اوج توانایی زبان فارسی است؛ در انتقال احوال، در فضاسازی، در معماری. پس از تاریخ بیهقی، سفرنامۀ ناصر خسرو و کیمیای سعادت ابوحامد غزالی و اسرار التوحید است. چرا نبایست از چنان امکانی بهره می&zwnj;گرفتم؟ چرا نبایست از یکی از قوی&zwnj;ترین زبان&zwnj;های جهان در بیان احوال درونی استفاده می&zwnj;کردم؟ چرا نبایست از زبانی استفاده می&zwnj;کردم که قوتش در تجسم معماری و وصف مکان و فضاسازی بی&zwnj;نظیر است؛ توانایی&zwnj;اش در انتقال عاطفه و تکان دادن خواننده بی&zwnj;همتاست؟ توصیه می&zwnj;کنم به چهار کتابی که گفتم دل بدهید. اگر با آنها مأنوس شوید، برای بیان معماری، حتی معماری امروزی، هیچ ابزاری را تواناتر از آن نخواهید یافت؛ هر ابزاری، هر شیوۀ بیان کلامی یا تجسمی&zwnj;ای از چشم شما خواهد افتاد.</p>
<p>&nbsp;۶. پس روشن شد که وظیفۀ این کتاب آشکار کردن چیزی از معماری و معماران گذشته نبوده است. با این حال، چیزهایی از اینها را هم، در قالب قصه، روشن می&zwnj;کند. توضیح این را به مجالی دیگر وامی&zwnj;گذارم.</p>
<p>&nbsp;مهرداد قیومی بیدهندی</p>
<p>۱۱ تیر ۱۳۹۵</p>
</div>
</div>
<div>۱. مهرداد قیومی بیدهندی،&nbsp;ده حکایت معماری: المختار من نوادر اخبار العُمّار. تهران: روزنه، ۱۳۹۴.</div>