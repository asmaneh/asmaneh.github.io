--- 
title: "معماری زبان نیست!" 
authors: fallah 
types: blog 
tags: معماری,زبان,تاریخ معماری,آسمانه,مطالعات معماری ایران,محمد فلاح 
featured: false
slug: 2nE8j 
excerpt: "برخی از پژوهشگران تلاش می‌کنند برای فهم معماری از تمثیل یا استعارۀ زبان استفاده کنند و با این کار دریچه‌ای تازه به فهم معماری بگشایند. یعنی می‌گویند زبان چنین است و چنان و معماری نیز که در پاره‌ای از مسیرش اشتراکاتی با زبان دارد، چنین و چنان است. من این تلاش‌ها را قدر می‌نهم. اما گویا خطر و خطایی عمیق و بزرگ در آن است؛ چنان بزرگ که از نگاهمان دور می‌ماند. تلاش می‌کنم در اینجا این را توضیح بدهم." 
--- 
<div>
<div>
<p style="text-align: justify;">رخی از پژوهشگران تلاش می&zwnj;کنند برای فهم معماری از تمثیل یا استعارۀ زبان استفاده کنند و با این کار دریچه&zwnj;ای تازه به فهم معماری بگشایند. یعنی می&zwnj;گویند زبان چنین است و چنان و معماری نیز که در پاره&zwnj;ای از مسیرش اشتراکاتی با زبان دارد، چنین و چنان است. من این تلاش&zwnj;ها را قدر می&zwnj;نهم. اما گویا خطر و خطایی عمیق و بزرگ در آن است؛ چنان بزرگ که از نگاهمان دور می&zwnj;ماند. تلاش می&zwnj;کنم در اینجا این را توضیح بدهم.<br />برای این بحث، تلاش می&zwnj;کنم از کمترین مفروضات استفاده کنم تا در حد امکان از پیش&zwnj;فرض&zwnj;هایم و خطاهای مستتر در آنها دور بمانم.<br />همۀ ما به وجود خودمان علم داریم و این اولین و محکم&zwnj;ترین علم ممکن در جهان برای ماست. با همین علم به خودمان می&zwnj;فهمیم که از ما کارهایی سرمی&zwnj;زند. اعضای بدنمان را حرکت می&zwnj;دهیم و به واسطۀ حرکت دادن بدنمان محیطمان را تغییر می&zwnj;دهیم. پار&zwnj;ه&zwnj;ای از کارهای ما ارادی یا قصدی است؛ یعنی به قصدی انجامشان می&zwnj;دهیم. راه رفتن و سخن گفتن و ساختن از کارهای ارادی ماست. در راه رفتن تنها بدنمان را به طریقی خاص حرکت می&zwnj;دهیم و بر سطح زیر پایمان به جلو می&zwnj;رویم. در سخن گفتن تارهای صوتی&zwnj;مان را با عبور دادن هوا از حنجره&zwnj;مان به حرکت وامی&zwnj;داریم و زبان و لب&zwnj;هایمان را به طرزی خاص حرکت می&zwnj;دهیم و الفاظ را ادا می&zwnj;کنیم. در ساختن هم با حرکات بدنمان مواد طبیعی را فراوری می&zwnj;کنیم و آنها را به صورتی خاص درمی&zwnj;آوریم و چیزی پدید می&zwnj;آوریم. تا اینجا این سه کار تفاوتی بنیادین با هم ندارند.<br />در لایه&zwnj;ای عمیق&zwnj;تر هر کار ارادی انسان موکول است به داشتن تصوری از آن کار به طور کل و یافتن تصوری از آن کار چنان&zwnj;که در لحظۀ انجام باید باشد. مثلاً در مورد راه رفتن، هم باید تصوری از راه رفتن داشت و هم در یک موقع خاص باید دانست در آن موقع خاص چگونه باید راه رفت. این دو تصور در مورد سخن گفتن پیچیده&zwnj;تر است. هم باید تصوری از سخن گفتن داشته باشیم و هم تصوری از آنچه می&zwnj;خواهیم و می&zwnj;گوییم. یعنی تصور دوم، شامل تصوراتی جزئی&zwnj;تر است: اول اینکه چه می&zwnj;خواهیم بگوییم؛ دوم اینکه آن را چطور، در قالب چه الفاظ و عبارات و با چه لحن و درجۀ صدا و ... باید بگوییم.<br />در مورد ساختن، هم باید تصوری از ساختن داشت و هم در یک موقع خاص تصوری از ساختن در آن موقع خاص. تصور دوم در اینجا هم پیچیده&zwnj;تر از راه رفتن است و اجزائی دارد: اول اینکه بدانیم چه می&zwnj;خواهیم بسازیم؟ دوم اینکه آن را با چه موادی و به چه صورتی بسازیم؟<br />مثل مواردی که آمد، همۀ اعمال انسان، مسبوق و موکول به تصوراتی است. به عبارتی این تصورها بخشی از مبادی هر عمل ارادی را تشکیل می&zwnj;دهد. این تصورها از جنس علم است؛ علم به امور کلی و جزئی. از وجود این مبادی، می&zwnj;توانیم به وجود شباهت&zwnj;ها و مشترکاتی میان اعمال مختلف انسان پی ببریم. اما نمی&zwnj;توانیم به تناظر یک به یک اجزائشان پی&zwnj;ببریم و از آن سخن بگوییم. اعمال انسان در عین داشتن شباهت و اشتراک در مبادی&zwnj;شان، تفاوت&zwnj;های وجودی مهمی نیز دارند. اشتراک مبادی&zwnj;شان نیز از آن روست که همه&zwnj;شان از انسان صادر می&zwnj;شود و صدور عمل از انسان مستلزم وجود این مبادی است.<br />این تفاوت&zwnj;های بنیادین با بررسی مستقل هر عمل آشکار می&zwnj;شود. مثلاً در سخن گفتن، مقصود گوینده از اظهار مجموعه&zwnj;ای از الفاظ و عبارات ابراز مافی&zwnj;الضمیرش است که همان را معنای سخن او می&zwnj;خوانند. یعنی سخن گفتن ابزار ابراز مافی&zwnj;الضمیر انسان یا معنای منظور اوست به قصد برقراری رابطه و مفاهمه با دیگران. اما آیا ساختن نیز چنین است؟ آیا ساختن ابراز مافی&zwnj;الضمیر و برقراری رابطه با دیگران است و آنچه ساخته می&zwnj;شود نتیجۀ ابراز مافی&zwnj;الضمیر سازنده؟ درست است که سازنده هم صورت&zwnj;هایی در خیالش می&zwnj;پردازد و موادی را به آن صورت پرداخته در خیالش تغییر می&zwnj;دهد؛ و البته کسی که سخن می&zwnj;گوید هم به عبارتی سازنده است و در واقع کلامش را می&zwnj;سازد؛ اما کدام عمل انسان اینطور نیست؟ فرق سخن گفتن و ساختن در هدفشان است. سخن گفتن به هدف ابراز مافی&zwnj;الضمیر و برای برآوردن نیاز به تفاهم و برقراری رابطه با دیگران است. اما ساختن به هدف برآوردن نیازهای دیگر انسان وقوع می&zwnj;یابد.</p>
<br />
<p style="text-align: justify;">فصلِ اعمال انسان هدف آنهاست و اگرچه عمل انسانی به منزلۀ جنس برای سخن گفتن و ساختن و راه رفتن و ... است، تعین حقیقی ندارد. عمل انسانی با ملاحظۀ فصلش که همان هدف مستقر در نیت آن عمل است، تعین می&zwnj;یابد. از این رو، اگرچه مبادی همۀ اعمال انسان کمابیش یکسان است، آنچه سبب افتراق آنها می&zwnj;شود نیت، یا هدف مستقر در نیت آن حرکت است؛ امری که برای یک عمل انسانی به منزلۀ علت فاعلی است (گاهی حکما همان علت غایی عمل را که تصور آن پیش از اراده به انجام یک کار در ضمیر فاعل پدید می&zwnj;آید، علت فاعلی عمل یا علت فاعلی بروز حرکت به سوی مطلوب در فاعل می&zwnj;دانند). شاید از این روست که گفته&zwnj;اند \"إنما الأعمال بالنیّات\". این حدیث منسوب به پیامبر اکرم، بیان دیگری از این حکم عقلی است که فعل اختیاری حتماً قصد و غایتی دارد، و گر نه وجود آن از نظر عقلی محال است. همین را مبنای ثواب و عقاب و بی&zwnj;اثر بودن عمل نیز دانسته&zwnj;اند و از این رو گروهی حدیث فوق را این&zwnj;گونه تقریر کرده&zwnj;اند: \"إنما الأعمال تعتبر أو تلاحظ أو تتمثّل بالنیّات\"؛ یعنی اعمال انسان با نیات آن اعتبار یا لحاظ یا متمثل می&zwnj;شود.<br />اعمال انسان با غایتشان از یکدیگر متمایز می&zwnj;شوند و وجودهایی منحصر به فرد می&zwnj;یابند. بنا بر این اگرچه مبادی اعمال انسان کمابیش یکسان است، اجزاء این اعمال نه تنها تناظر تام یا یک&zwnj;به&zwnj;یک با هم ندارند، بلکه وجودهایی یگانه و مختلف&zwnj;اند. نمی&zwnj;توانیم با استناد به اشتراک قسمتی از جریان معماری با جریان سخن گفتن، کل جریان معماری را به سخن گفتن تشبیه کنیم و در پی یافتن امورِ متناظرِ مقتضیاتِ سخن گفتن در معماری به سراغ معنا و بیان و امور دیگری برویم که در واقع در جریان زبان به ادراک آدمی درآمده&zwnj;اند. نتیجۀ استفاده از چنین تمثیل خطرناکی این است: نتیجۀ سخن گفتن را کلام می&zwnj;دانیم و شعر را کلام مخیل. بعد می&zwnj;گوییم نتیجه ساختنِ متوجهِ سکونتگاهِ انسان، ساختمان یا فضاست، و ساختمان یا فضای مخیل هم شعرِ ساختن یا همان معماری است. بعد از این می&zwnj;گوییم اگر تخییل در شعر وابسته به اول خیال و بعد بیان شاعر است، تخییل در معماری هم هست و از آن رو که خیال سازنده در معماری دخیل است، پس حتماً بیانی هم در معماری در کار است. بعد هم این را مقدمۀ تحقیق دربارۀ معماری یا بیان در معماری قرار می&zwnj;دهیم. پرسش اینجاست: بیان چه؟ بیان با چه؟ و بیان به واسطۀ چه کاری؟ می&zwnj;شود از کاری که هدفش بیان نیست، به مدد تمثیل توقع بیان داشت؟ آیا نتیجۀ چنین تحقیقی بیش از آنکه خبر از عالم واقع بدهد از وهمیاتی خبر نمی&zwnj;دهد که تمثیل در ذهن ما پدید می&zwnj;آورد و سبب کژفهمی معماری نمی&zwnj;شود؟<br />البته ممکن است بنا به قرارداد نحوی از ساختن را ابزار انتقال معنا قرار دهیم. مثلاً در جمعی قرار کنیم که به جای الفاظ از امور دیگر حتی محسوس به حواس دیگر برای برقراری رابطه و ابراز معانی درونی استفاده کنیم. احتمال دارد برخی از صور هنر به معنای امروزین آن در نزد عده&zwnj;ای چنین حکمی داشته باشد؛ مثل نقاشی و مجسمه&zwnj;سازی و موسیقی. چون در این قرارداد، این هنرها را &laquo;به&zwnj;جای&raquo; زبان و به مثابه امری با وظیفۀ زبانی می&zwnj;فهمیم، به کار بردن تعابیر زبانی در موردشان چندان بی&zwnj;راه نیست. اگرچه به هر حال می&zwnj;دانیم که این تعابیر اعتباری و اصطلاحی است. اما کی و کجا توافقی جمعی، همه&zwnj;جانبه، و فراگیر کرده&zwnj;ایم که معماری ابزار انتقال معناست؟ کجا این را نشان داده&zwnj;ایم؟ کدام استدلال عقلی از این حکم حمایت می&zwnj;کند؟ این همه تفاوت میان زبان و معماری که به عقل و تجربه ثابت است را چطور یکسره کنار گذاشتیم؟ سخن گفتن به مدد واحدِ معنادارِ موردِ اتفاقِ جمع ممکن است: کلمه. سخن گفتن بر ساختاری ممکن است که زبان حکم می&zwnj;کند؛ در زبان جمله و عبارت داریم؛ کدام اینها را در معماری داریم؟ آیا اگر معماری اینها را ندارد، باید بگردیم و برایش پیدا کنیم؟ اگر چنین کنیم آیا کار درستی کرده&zwnj;ایم؟ آیا این ضعف معماری است که کلمه و جمله و عبارت ندارد یا داشتن اینها اقتضای نحو وجودی معماری نیست؟ اگر معماری اینها را ندارد، چرا باید بیان داشته باشد؟ چرا باید ابزار ابراز مافی&zwnj;الضمیر انسان قرار گیرد و معنا (meaning) بیابد؟ آیا پیش از اینکه به تمثیل زبان چنگ بزنیم، به همۀ این پرسش&zwnj;ها پاسخ داده&zwnj;ایم؟ یا اصلاً باید به چنین پرسش&zwnj;هایی پاسخ دهیم؟ آیا با تلاش برای پاسخ دادن به این پرسش&zwnj;ها شأنی وهمی را بر معماری بار نمی&zwnj;کنیم؟ آیا بهتر نیست برای شناختن معماری در جست&zwnj;وجوی راه&zwnj;هایی باشیم که ملایم طبع خودش است؟<br />البته من پاسخ این پرسش&zwnj;ها را نمی&zwnj;دانم. اما گمان می&zwnj;کنم پناه بردن به زبان و گشودن باب&zwnj;های معماری بر اصطلاحات زبانی و تلاش برای یافتن مقتضیاتی متناظر مقتضیات زبان در معماری نتیجه&zwnj;ای جز مغفول ماندن هرچه بیشتر خود معماری ندارد.</p>
<p style="text-align: justify;">&nbsp;</p>
</div>
</div>