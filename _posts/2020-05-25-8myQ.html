--- 
title: "تاریخچۀ شهر ماسال؛ انامقلی ماسالی و طرحی از شهر" 
authors: silimij 
types: blog 
tags: تاریخ شهر,تاریخ ماسال,توسعه شهری,پهلوی اول,ماسال,گیلان,انامقلی ماسالی,بازار,مدرسه,پهلوی دوم,جلگه گیلان,تالش,مسجد جامع,راه‌سازی,بهداشت و درمان 
featured: false
featureImg: "/assets/img/posts/8myQ.jfif" 
slug: 8myQ 
gallery: 
- image_path: "/assets/img/posts/8myQ.jfif" 
  title: "تاریخچۀ شهر ماسال؛ انامقلی ماسالی و طرحی از شهر" 
- image_path: "/assets/img/posts/8myQ-1.jfif" 
  title: "تصویر ۱. شادروان انامقلی ماسالی بانی اساس شهر ماسال (مأخذ: آلبوم شخصی آقای علی ماسالی)" 
- image_path: "/assets/img/posts/8myQ-2.jfif" 
  title: "تصویر ۲. ساختمان قدیمی دبستان حافظ ماسال در دهۀ ۱۳۱۰ش" 
- image_path: "/assets/img/posts/8myQ-3.jfif" 
  title: "تصویر ۳. عکس هوایی ماسال" 
- image_path: "/assets/img/posts/8myQ-4.jfif" 
  title: "تصویر ۴. نمای اصلی جامع ماسال در دهۀ ۱۳۵۰ (مأخذ: آلبوم شخصی آقای علی ماسالی)." 
- image_path: "/assets/img/posts/8myQ-5.jfif" 
  title: "تصویر ۵. نمای اصلی جامع ماسال، در راست تصویر بخش الحاق‌شده توسط مرحوم اسماعیل ماسالی دیده می‌شود، ۱۳۹۹ (عکس از: سعید عباسی)." 
- image_path: "/assets/img/posts/8myQ-6.jfif" 
  title: "تصویر ۶. یکی از کتیبه‌های احداثیۀ مسجد جامع ماسال" 
- image_path: "/assets/img/posts/8myQ-7.jfif" 
  title: "تصویر ۷. گنبد آیینه‌کاری‌شدۀ مسجد جامع ماسال" 
- image_path: "/assets/img/posts/8myQ-8.jfif" 
  title: "تصویر ۸. راه‌های منطقۀ ماسال" 
 
--- 
<p style="text-align: justify;"><strong>۱. مقدمه</strong></p>
<p style="text-align: justify;">در تاریخ شهرسازی ایران، وقف و هبه نقش عظیمی در توسعۀ شهرها داشته&zwnj;اند&zwnj;. در بیشتر شهرهای ایران گذشته از اقداماتی که حاکمان در توسعه و رونق شهر کرده&zwnj;اند، بانیان نیکوکار هم نقشی بسزا در امکان زیست بهتر در شهر و حل معضلات آن &nbsp;ایفا کرده&zwnj;اند. بناهای عام&zwnj;المنفعه&zwnj;ای که به دست بانیان خیر پدید آمده است، بخش عظیمی از تشکیلات و تأسیسات شهری ایران هستند. با این حال شهرهای انگشت&zwnj;شماری هستند که به یک شخص و بانی شناخته می&shy;شوند. شهر ماسال در این شمار قرار می&zwnj;گیرد. چرا که بیشتر آثار شهری و بناها و تشکیلات پاگرفته در آن مرهون مرحوم انامقلی&shy; ماسالی است و به همت و مال او بنیاد گرفته است. اقدامات او در عمران این شهر برآمده از عوامل گوناگون از جمله سرشت شخصی و احوال زمانه و خواست&zwnj;های اجتماعی در پس از انقلاب مشروطه، و مهم&zwnj;تر از همه شوق او به آبادانی زادگاهش است که مصداق حب&zwnj;الوطن است. آثار و اقداماتی که به دست او یا با حمایت او به جهت رونق و توسعۀ ماسال صورت گرفته، تاریخی پنجاه&zwnj;ساله دارد و از نخستین سال&zwnj;های قرن حاضر شمسی آغاز شده و تا وفات او با شتاب بیشتر استمرار داشته است. در طی این نیم سده، ماسال که بازار محلی کم&zwnj;اهمیتی در حاشیۀ غربی جلگۀ گیلان بود، به شهری کوچک تبدیل شد که دارای مؤلفه&zwnj;ها و تشکیلات و تأسیسات مدنی یک شهر متعارف بود.</p>
<p style="text-align: justify;"><strong>۲. گذشتۀ ماسال؛ بن&zwnj;بستی جغرافیایی و اجتماعی</strong></p>
<p style="text-align: justify;">شهر ماسال مرکز شهرستان ماسال در غرب استان گیلان است. این شهرستان که امروزه به سبب جاذبه&zwnj;های گردشگری و آب و هوا و طبیعت دل&zwnj;انگیز و زیبایش شهره شده است و اکنون از شهرهای معتبر گیلان است، تا سال ۱۳۷۶ش ـ که در شمار شهرستان&zwnj;ها قرار گرفت ـ از بخش&zwnj;های تابعۀ شهرستان تالش بود. علی&zwnj;رغم وجود محوطه&zwnj;های باستانی در محدودۀ این شهرستان، شهر کنونی ماسال تاریخی کهن ندارد و بنیاد آن سابقه&zwnj;ای صدساله دارد. برای روشن شدن اهمیت تحولات شهری ماسال لازم است منظرۀ آن در سال&zwnj;های پایانی قرن سیزدهم به دست داده شود.</p>
<p style="text-align: justify;">ماسال که در حاشیۀ غربی جلگۀ گیلان واقع است، همواره در بن&zwnj;بستی جغرافیایی محصور بوده است. این منطقه از رشت مرکز استان و نیز شهرهای معتبر غرب گیلان چون فومن و هشتپر و انزلی دور بود و نبود جاده این دورافتادگی را بسیار تشدید می&zwnj;کرد. تا پیش از قرن حاضر ماسال با سه راه مالرو با شهرها و جاهای دیگر مرتبط می&zwnj;شد: نخست راهی که به سمت شرق و به گسکرات و آبادی مهم آن طاهرگوراب می&zwnj;رسید و از طریق آن به فومنات و رشت منتهی می&zwnj;شد؛ دوم راهی در سمت شمال که پس از عبور آبادی شاندرمن به سه&zwnj;راه پونل می&zwnj;رسید و از طریق آن از سوی شرق به بندر انزلی و از سوی شمال به هشتپر راه می&zwnj;یافت؛ و سوم راهی گذشته از میان جنگل و کوه که رشته&zwnj;کوه تالش را در سمت غرب قطع می&zwnj;کرد و به روستای گیلوان می&zwnj;رسید و از طریق آن به درۀ شاهرود و خلخالات در استان اردبیل می&zwnj;پیوست. این راه&zwnj;ها در بخشی از سال به سبب باتلاقی شدن و طوفان و بوران غیرقابل استفاده بودند.</p>
<p style="text-align: justify;">گذشته از این بن&zwnj;بست مکانی، ماسال مانند بیشتر نقاط گیلان دچار یکی از نظامات عقب&zwnj;افتادۀ حکمرانی و اجتماعی نیز بود. یکی از الگوهای رایج نظام حکومتی در دوران قاجار، مبتنی بر به دست گرفتن حکومت و قدرت از طریق مزایده بود. بر این اساس حکومت ایالات و ولایات به کسی می&zwnj;رسید که بیشترین مبلغ را می&zwnj;پرداخت و یا بر عهده می&zwnj;گرفت. این رویه در بخش&zwnj;های (نواحی) هر ولایت و ازجمله ماسال رواج داشت و منصب &laquo;خانی&raquo; هر ناحیه نیز بر اساس همین نظام به مزایده گذاشته می&zwnj;شد. این نظام آسیب&zwnj;های بسیار بر وضع مالی کشور وارد می&zwnj;کرد و باعث بدبختی مردم و افزایش مالیات می&zwnj;شد (رابینو ۱۳۷۴: ۱۳۷). در این مکانیزم برندۀ مزایده همواره در صدد بود در درجۀ نخست در مدتی کوتاه هم مبلغ مزایده و هم خواسته&zwnj;های خویش را محقق سازد و از این رو غالباً آبادانی ـ که هزینه&zwnj;های بسیار داشت ـ چندان مورد توجه نبود و گاه اگر اقدامی نیز در این زمینه صورت می&zwnj;گرفت همسو با همان هدف کسب درآمد بیشتر یا تسهیلِ آن بود. در این نظام رهایی از بن&zwnj;بست جغرافیایی و ارتباط بیشتر با سایر نقاط چندان به صرفۀ حاکمان نبود و از این رو اقدامی برای رفع آن صورت نمی&zwnj;گرفت.&nbsp; &nbsp;&nbsp;</p>
<p style="text-align: justify;">برآیند این وضع جغرافیایی و نظام حکمرانی، موانع ارتباطات و رشد و توسعۀ ماسال در گذشته بوده است. امروزه شهر را از نظرگاه&shy;&zwnj;های مختلف تعریف کرده&zwnj;اند. این تعاریف در طول تاریخ و در سرزمین&zwnj;های گوناگون تفاوت داشته است. در دهه&zwnj;های اخیر اندیشمندان علوم جغرافیا، جامعه&zwnj;شناسی، اقتصاد، جمعیت&zwnj;شناسی و برخی علوم دیگر، تعاریف متعددی از شهر ارائه کرده&zwnj;اند. بر اساس این دیدگاه&zwnj;ها میزان جمعیت، گستره، کیفیت معیشت، وجود خانه و خیابان و میدان و بازار، و وجود سازمان&zwnj;های اداری و انتظامی را از نشانه&zwnj;&shy;های شهر برشمرده&zwnj;اند. در نظام شهرهای تاریخی ایران، به گواه متون جغرافیایی همچون مسالک و ممالک، وجود بارو، کهن&shy;دژ، دارالاماره، و مسجد جامع و منبر نشانۀ شهر بوده است. با این تعاریف شنبه&zwnj;بازار ماسال را در آغاز قرن حاضر به هیچ روی نمی&zwnj;شد &laquo;شهر&raquo; به شمار آورد.</p>
<p style="text-align: justify;">در چنین وضعیتی در سال&zwnj;های آغازین سدۀ حاضر مدیریت منطقۀ ماسال (به شکل غیررسمی و با توجه به لیاقت وکاردانی) به انامقلی ماسالی (۱۲۷۵ـ ۱۳۵۲ش) رسید. او که از جوانی در امور مالکیت و مدیریت زمین و دامداری در مقیاس کلان و نیز تجارت سررشته داشت و با تحولات رشت و شهرهای بزرگ گیلان و نیز شهرهای قفقاز آشنا بود، کوشید با شکستن بن&zwnj;بست&zwnj;های ماسال و درک تغییرات زمانه و توجه به اندیشه&zwnj;های نو، نوعی نوسازی را در خاستگاهش جاری کند و پدیده&zwnj;های نو را در زادگاهش تحقق بخشد. با بررسی اقدامات او مشخصاً چند خط مشی روشن را می&zwnj;توان سراغ گرفت که در اندیشه و طرح او، پله&zwnj;های ترقی شهر محسوب بوده&zwnj;اند. اقدامات او در چند حوزه قابل دسته&zwnj;بندی است:</p>
<p style="text-align: justify;">۱. توسعۀ تعلیم و تربیت؛</p>
<p style="text-align: justify;">۲. توسعۀ بازار؛</p>
<p style="text-align: justify;">۳. بنیاد مسجد جامع؛</p>
<p style="text-align: justify;">۴. توسعه و ایجاد راه&zwnj;ها؛</p>
<p style="text-align: justify;">۵. ترویج سکونت در شهر؛</p>
<p style="text-align: justify;">۶. بهداشت و درمان؛</p>
<p style="text-align: justify;">۷. ایجاد و توسعۀ تشکیلات و تأسیسات شهری.</p>
<p style="text-align: justify;"><strong>۳. توسعه و نو شدن ماسال</strong></p>
<p style="text-align: justify;">چنان&zwnj;که گفته شد ماسال تا سال&zwnj;های نخست سدۀ حاضر، هیچ&zwnj;کدام از مؤلفه&zwnj;های یک شهر نداشت و جز مجموعه&zwnj;&shy;ای از دکان&zwnj;های محقر تشکیل&zwnj;دهندۀ بازار، یک گرمابه، و مسجد کاهگلی فرسوده، عنصر شاحصی نداشت. با این حال انامقلی ماسالی توسعۀ شهر را از جای دیگری آغاز کرد: تعلیم و تربیت. امروزه انگیزۀ اصلی او در توجه به تعلیم و تربیت و در اولویت قرار دادن آن دقیقاً روشن نیست. او خود در مکتبخانه&zwnj;های قدیم آموزش دیده بود. اما می&zwnj;توان تصور کرد که آموزش عمومی که از چند دهه پیشتر در آثار متفکران طنین&zwnj;انداز شده بود و با انقلاب مشروطه به خواستی فراگیر تبدیل شده بود، به گوش او نیز رسیده بود و او در دیده&zwnj;هایش اهمیت ان را درک کرده بود.</p>
<p style="text-align: justify;"><strong>۳. ۱. توسعۀ تعلیم و تربیت</strong></p>
<p style="text-align: justify;">&nbsp;نخستین اقدام انامقلی ماسالی در توسعۀ شهر، توسعۀ تعلیم و تربیت بود. اگر چه در شهر رشت و دیگر شهرهای معتبر گیلان در سالیان مقارن و بعد از انقلاب مشروطه مدارسی به شیوۀ نو تأسیس شده بود، در مناطق دورافتاده فقط آموزش مکتبخانه&zwnj;ای معمول بود که نه قاعده&zwnj;مند بود و نه عمومی؛ معمولاً نمی&zwnj;شد رویه&zwnj;ای واحد را در دو مکتبخانه مشاهده کرد و از سوی دیگر امکان تحصیل برای همه وجود نداشت. با توجه به معیشت مبتنی بر کشاورزی و دامداری و نیز نظام مبتنی بر ارباب و رعیتی، نادر اتفاق می&zwnj;افتاد که رعیت&zwnj;زاده&zwnj;ای امکان تحصیل بیابد و بیشتر آنان به کار واداشته می&zwnj;شدند.</p>
<p style="text-align: justify;">بنیاد &laquo;دبستان حافظ&raquo; گام نخست در ایجاد تشکیلات جدید در ماسال است. این مدرسه در سال ۱۳۰۳ـ ۱۳۰۴ش ساخته شد. با این حال یک دهه طول &shy;کشید تا آموزش جدید در دبستان حافظ جریان یابد. در آن سال&zwnj;ها کوشش ماسالی برای استخدام معلم ناکام &shy;ماند و با وجود آماده بودن بنای دبستان و تمایل به اهدای آن به ادارۀ معارف وقت، ادارات معارف شهرستان&zwnj;های فومن و تالش از فرستادن معلم به دهستان ماسال، به سبب نبود مسکن و راه مناسب، خودداری &shy;کردند. با این حال بانیِ دبستان با روشن&zwnj;اندیشی در عین تلاش برای تحقق بنیاد تعلیم و تربیت جدید، موقتاً ساختمان دبستان را به مکتبخانه تبدیل کرد و نظام تعلیمات سنتی را در آن پی گرفت. تا اینکه در سال ۱۳۱۳ش ادارۀ فرهنگ فومن ساختمان دبستان را به عنوان هدیه پذیرفت و برای تدریس در آن معلم فرستاد.</p>
<p style="text-align: justify;">گام دوم در توسعۀ تعلیم و تربیت، ساخت &laquo;دبیرستان ماسالی&raquo; و اهدای آن به ادارۀ فرهنگ شهرستان طوالش بود. چون جوانان ماسال پس از اتمام تحصیلات ابتدائی امکاناتی برای ادامۀ تحصیلات متوسطه نداشتند و سبب هزینۀ سنگین ادامۀ تحصیل در رشت و دیگر شهرها و اندیشۀ فرستادن کودکان به دیگر شهرها، انامقلی ماسالی در سال ۱۳۳۳ش ساختمان مجهزی با ۱۲ کلاس درس در جوار مسجد جامع قدیمی بازار ماسال و بر شمالی دبستان حافظ بنا کند. شوق تکمیل مؤسسات آموزشی هیچ&zwnj;گاه در انامقلی ماسالی فروکش نکرد و با تغییر نظام آموزشی در دهۀ ۱۳۴۰ش و ایجاد مقطع راهنمایی، مدرسۀ راهنمایی &laquo;معین&raquo; در ساختمان سابق درمانگاه ماسال که آن هم از احداثات انامقلی ماسالی بود، تأسیس شد. اهدای زمين برای تأسيس كتابخانۀ عمومي ماسال و اهدای كتاب به کتابخانۀ مزبور در اوایل دهۀ ۱۳۴۰ش از دیگر اقدامات او در جهت آموزش عمومی بود.</p>
<p style="text-align: justify;">شوق توسعۀ تعلیم و تربیت در دیگر اعضای خانوادۀ ماسالی نیز زنده بود. تأسیس دبیرستان دخترانه توسط بانو عظمت&shy;خانم ماسالی در اوایل دهۀ ۱۳۵۰ش گامی بود در جهت تحصیل دختران که معمولاً پس از طی دورۀ ابتدایی از تحصیل بازمی&zwnj;ماندند و یا خانواده&zwnj;هایشان از حضور فرزندانشان در کلاس&zwnj;های مختلط پرهیز داشتند.</p>
<p style="text-align: justify;"><strong>۳. ۲. بازار ماسال</strong></p>
<p style="text-align: justify;">بازار اولیه ماسال که ابتدا در ساحل جنوبی رودخانۀ خالکایی قرار داشته &laquo;رودکنار&raquo; نامیده می&zwnj;شد، این بازار در زمان سلطنت فتحعلی&zwnj;شاه قاجار توسط حاجی محمد&zwnj; &nbsp;ماسالی پدربزرگ، جواد&zwnj; &nbsp;(حاکم ماسال در زمان ناصرالدین&shy;شاه) تجدید بنا شده بود و دکان&zwnj;های آن تا زمان جواد &nbsp;چندین بار بر اثر سیلاب&zwnj;های رودخانۀ مجاور تخریب شده و از بین رفته بودند اما مجدداً توسط حکام ماسال که صاحبان بازار بودند بازسازی می&zwnj;شدند. جواد&zwnj; &nbsp;که احتمالاً تا سال ۱۲۶۷ش در قید حیات بوده در زمین&zwnj;های شخصی خود اقدام به ساختن بازار دیگری در جوار بازار قبلی و در ساحل جنوبی رودخانۀ خالکایی کرد. این بازار پس از چندی بر اثر آتش&zwnj;&shy;سوزی از میان رفت و اراضی آن به فردی موسوم به قسطنطین فروخته شد.</p>
<p style="text-align: justify;">در سال&zwnj;های پایانی قرن سیزدهم یعقوب&zwnj;بیگ ماسالی این اراضی را بازخرید کرد و برای دوری از سیلاب&zwnj;های ویرانگر رودخانۀ خالکایی، دکان&zwnj;ها و بازار هفتگی ماسال را که روی زمین&zwnj;های پست و رسوبی ساحل جنوبی رودخانه قرار داشت، به تدریج به ساحل شمالی آن رودخانه و به اراضی خریداری&zwnj;شده خویش انتقال داد.</p>
<p style="text-align: justify;">بازاری که یعقوب&zwnj;بیگ ساخته بود مجموعه&zwnj;ای بود از چند ده مغازۀ چوبی&shy;ـ&shy;کاهگلیِ گالی&zwnj;پوش (کُلَشَ سَر) با تجری (ایوانچۀ متکی بر چند ستون چوبی) در پیش آن. این مجموعه در روز شنبه رونقی داشت. چه در این روز فروشندگان دوره&shy;گرد (بازارَ مج: بازاررو/ بازارگرد) و روستاییان کالاهای خود را برای داد و ستد به آنجا می&zwnj;آوردند. اما در سایر ایام هفته در سکوت فرو می&shy;رفت و صرفاً شاهد حضور ساکنان دائمی ـ که به حرفۀ خود از جمله رویگری، مسگری، سراجی، خیاطی، سلمانی، لحاف&zwnj;دوزی، قهوه&zwnj;خانه و ... مشغول بودند ـ و مشتریانی معدودی بود که به ضرورت بدانجا می&zwnj;آمدند.</p>
<p style="text-align: justify;">یکی دو سال پس از درگذشت یعقوب&zwnj;بیگ ماسالی، معتمدالملک (ف۱۳۱۰ش) فرزند ارشد او، انامقلی ماسالی در شرق دکان&zwnj;های قدیمی پدرش&nbsp; زمینی به مساحت تقریبی دو تا دو و نیم هکتار را به صورت مستطیل در نظر گرفت و در دور تا دور آن را با احداث حدود هفتاد باب مغازه با مصالح آجر و آهک و گچ، تبدیل به بازارچه&zwnj;ای جدید کرد که چهار مدخل در میان چهار ضلع خود داشت. از نظر شکل ظاهری می&zwnj;توان گفت که شکل مستطیلی این بازار، تقلیدی کمرنگ از میدان نقش جهان (چوگان) اصفهان محسوب می&zwnj;شد. کار معماری دکان&zwnj;های این بازارچه را ـ که امروزه کهنه&zwnj;بازار نامیده می&zwnj;شود ـ استاد چراغعلی دروی بنّای از اهالی شاهرود خلخال بر عهده داشته است. پس از انقلاب بسیاری از دکان&zwnj;های قدیمی این بازار توسط مستاجران نوسازی شدند و متأسفانه با ساخت&zwnj;وسازهای جدید ریخت و مدل ویترین&zwnj;ها و در&shy;های چوبی سابق تغییر کرد و امروزه فقط یک باب مغازه با همان نما به جا مانده است.</p>
<p style="text-align: justify;">ریخت میدان برای بازار ماسال در منطقۀ غرب گیلان تا حدی بدیع بود چه غالباً بازارهای محلی منطقه به شکل خطی طرح&zwnj;ریزی شده بودند و گاه شامل چند راستۀ موازی بودند. اما طرحِ میدانی بازار ماسال آن را به نقطۀ کانونی شهر تبدیل کرد. چرایی استفاده از مصالح بنایی که در قیاس با مصالح معماری متداول گیلان استحکام بیشتری داشتند را نیز باید در چشم&zwnj;انداز بلندمدتی که بانی بازار برای شهر در نظر داشت، جست&zwnj;وجو کرد. &nbsp;&nbsp;</p>
<p style="text-align: justify;"><strong>۳. ۳. بنیاد مسجد جامع</strong></p>
<p style="text-align: justify;">مسجد ماسال در دورۀ قاجار بنایی کاهگلی بود که توسط جواد &nbsp;حاکم اسبق ماسال (در دورۀ ناصرالدین&zwnj;شاه) در میان قبرستانی قدیمی ساخته شده بود و در سال ۱۳۰۶ش مسجد بسیار فرسوده بود و وضع اسف&shy;باری داشت. در همین سال ساختمان مسجد کاهگلی مزبور و اراضی گورستان یادشده را انامقلی ماسالی از محمدحسین&zwnj; &nbsp;فرزند جواد &nbsp;خرید و در همان سال آن را تخریب کرده، مسجد جدیدی را بر جای آن با خشت و آجر احداث کرد. مسجد اخیر در سال ۱۳۲۲ش تعمیر شد و توسعه پیدا کرد. با این حال با توجه به توسعه و رونق شهر، این مسجد در مقیاسی نبود که نماد شهر به حساب آید و به آن هویت ببخشد. از این رو در دهۀ ۱۳۴۰ش انامقلی ماسالی طرحی نو درانداخت و یکی از زیباترین مساجد جامع گیلان را در ماسال ساخت. بانی در سفر به اروپا شکوه کلیساهای قدیمی را دیده بود. از این رو اصرار داشت که نظافت، شکوه و عظمت مشخصه&zwnj;های مسجد باشد. از این رو در تزیینات و جزییات آن دقت بسیار صرف کرد و بهترین مصالح را در آن به کار گرفت و حتی بخشی از مصالح آن را از ژاپن وارد کرد. مسجد حاضر تهرنگی نزدیک به پنج&zwnj;ضلعی (سلی) دارد. طراح مسجد مهندس فره&zwnj;مهر و معمار آن سیدمحمد پرموزه است. مرتضی و صادق اصفهانی کاشیکاری مسجد را به انجام رسانده&zwnj;اند و آیینه&zwnj;کاری آن را استاد علی&zwnj;اصغر نوید شیخان به انجام رسانده است و کتیبه&zwnj;های آن به خط احمد نجفی زنجانی است. نماهای داخلی و بیرونی مسجد سنگ سفید است که رنگ پاکیزگی&zwnj;ست. این سنگ&zwnj;ها با میله به هم و جان دیوارها متصل شده تا فرو نریزد. در این مسجد با به&shy;&zwnj;کارگیری مصالح مدرن کوشش شده یکی از مشکلات فضاییِ درونِ مساجد سنتی گیلان برطرف شود. تا پیش از این، غالب مساجد گیلان چه مساجد آجری و چه&nbsp; خشتی&shy; ـ چوبی فضاهایی ستوندار با ارتفاعی کوتاه تا ۳ تا ۴ متر داشتند و در نتیجه در آن&shy;ها گشادگی فضایی وجود نداشت و شبستان&zwnj;های آن دلگشا نبودند. در جامع ماسال با استقرار گنبد و گلدسته&zwnj;ها بر روی سربندی سقف، فضایی یکپارچه و بلند و فاقد ستون ایجاد شده که در معماری مساجد گیلان بدیع است. بام مسجد متأثر از عوامل اقلیمی شیبدار است و گنبد و گلدسته&zwnj;&shy;های آن از بام شیروانی بیرون زده است. در معماری مسجد از الگوهای معماری بومی بهره گرفته نشده است و در کلیات و جزییات آن تلاش شده است تا یادآور مساجد شهرهای معتبر و بزرگ باشد؛ زیرا بانی مسجد، شهر زادگاهش را بزرگ می&zwnj;خواست و جامع جدید را عنصر هویت&zwnj;بخش آن در نظر گرفته بود. در کنار مسجد آرامگاه بانی و ساختمان حسینیه قرار دارد. حسینیه امروزه به عنوان بخش اداری مسجد استفاده می&zwnj;شود. برای تضمین حیات مسجد در آینده، بانی ۲۵ باب مغازه، ۳ باب خانه، و ده&shy; هکتار شالیزار را رقبۀ آن قرار داده است.</p>
<p style="text-align: justify;">بر اثر توسعۀ شهر افرایش جمعیت آن در دهه&shy;&zwnj;های اخیر، در سال ۱۳۸۷ش اسماعیل ماسالی برادر بانی مسجد جامع بخش زنانۀ جدیدی را در سمت شرق به بنای اصلی افزود. تا پیش از آن بخش زنانه و مردانه با پرده از هم تفکیک می&zwnj;شد. تعلقات مذهبی انامقلی ماسالی منحصر به جامع ماسال نبود. او هزینه&zwnj;های مرمت چند بنای تاریخی در استان گیلان را نیز تقبل کرده است که از آن جمله&zwnj;اند مسجد تاریخی سفید (صفی) در رشت و امامزاده سیدجعفر در شهرستان صومعه&zwnj;سرا.</p>
<p style="text-align: justify;"><strong>۳. ۴. توسعه و ایجاد راه&zwnj;ها</strong></p>
<p style="text-align: justify;">چنانکه اشاره شد نبود راه&zwnj;های ارتباطی، ماسال را در بن&zwnj;بستی جغرافیایی قرار داده بود تا آنجا که با وجود ایجاد دبستان در آن، ادارات فرهنگ از فرستادن آموزگار به آنجا خودداری کردند. این اقدام اثری بسیار بر بانی مدرسه داشت تا آنجا ایجاد راه&zwnj;های ارتباطی به یکی از برنامه&zwnj;های او برای توسعۀ شهر بدل شد. این برنامه در دو تراز پی گرفته شد: نخست ایجاد راه&zwnj;های ارتباطی بین ماسال و دیگر شهرهای گیلان به ویژه مرکز استان، و دیگر تسهیل عبور و مرور بین روستاهای منطقه و جاده&shy;های بین روستایی در ناحیۀ ماسال.</p>
<p style="text-align: justify;">دربارۀ ارتباط با دیگر شهرها لازم بود ماسال به طاهرگوراب (مرکز ناحیۀ گسکرات) نزدیک&zwnj;ترین بازار محلی در شرق ماسال متصل شود. اگر چه ضرورت ایجاد این جاده در سال&zwnj;های نخستین قرن حاضر احساس می&zwnj;شد، نهایتاً در سال ۱۳۲۲ش این جاده به طول ۹ کیلومتر ساخته شد. بخشی از هزینه&zwnj;های این جاده را احمد ماسالی (فوت ۱۳۱۳ش) از هزینۀ درمان خویش تخصیص داده بود و بقیۀ آن را انامقلی ماسالی تقبل کرد. در مسیر این جاده پل چوبی طاهرگوراب نیز احداث شد. با تکمیل این جاده، رفت و آمد بین دو بازار ماسال و طاهرگوراب به وسیلۀ اتومبیل میسر شد و چون دهستان طاهرگوراب سال&zwnj;ها قبل با جاده&shy;ای قدیمی اتومبیل&shy;رو از احداثات نهضت جنگل به کسما و از آن طریق به صومعه&zwnj;سرا و رشت راه داشت، بدین طریق مردم ماسال نیز توانستند در اوایل دهۀ ۱۳۲۰ش به وسیلۀ اتومبیل به شهر رشت رفت&zwnj;و&shy;آمد کنند. با این کار سفر دست&zwnj;کم چند روزه به رشت، یک&zwnj;روزه شد. این جاده بدون استفاده از ماشین&zwnj;آلات راه&zwnj;سازی و با نیروی انسانی ساخته شد و بانی به مدت بیست سال هزینه&zwnj;های تعمیر و نگهداری آن را نیز پرداخت.</p>
<p style="text-align: justify;">انامقلی ماسالی پس از احداث دبیرستان در ماسال در سال ۱۳۳۳ش به فکر احداث جادۀ اتومبیل&shy;رو بین بازار ماسال و بازار شاندرمن در شمال ماسال افتاد و جادۀ مزبور را نیز به طول پنج کیلومتر و عرض هشت متر برای رفت&zwnj;وآمد دانش&zwnj;آموزان و بیماران شاندرمن و بازارگردان و اقشار مختلف هر دو دهستان احداث کرد. او در سالیان نخست دهۀ ۱۳۴۰ش با تعامل سازنده با نمایندۀ وقت تالش در مجلس شورای ملی و نیز استاندار موجبات ایجاد راه شاندرمن به پونل را فراهم کرد و بن&zwnj;بست ماسال در سمت شمال را باز کرد و ارتباط ماسال به بندر انزلی و هشتپر را برقرار کرد. او طرح کلان&zwnj;تری برای بیرون آوردن ماسال از بن&zwnj;بست و تبدیل آن به یک کانون ترانزیتی داشت که بر اثر اتفاقاتی چون ملی شدن جنگل&shy;ها و نیز تحولات ناشی از انقلاب سفید متوفق ماند. بر اساس این طرح او در نظر داشت با توسعۀ کوره&zwnj;راه جنگلی و کوهستانی ماسال به روستای گیلوان در شاهرود خلخال، آن را در جهت شمال به شهر هروآباد و از آن طریق به اردبیل متصل کند و با ایجاد شاخۀ جنوبی آن تا زنجان، ماسال را به کانون ارتباطی سه استان تبدیل کند.</p>
<p style="text-align: justify;">گذشته از راه&zwnj;های بین شهری، راه&zwnj;های بین&zwnj;روستایی منطقۀ ماسال نیز برای تسهیل تردد مورد توجه او قرار گرفت. ایجاد راه روستایی مرکیه، میله&zwnj;سرا، و خانقاهبر و پل&zwnj;های مسیر از این جمله هستند. ساخت این راه&zwnj;ها از این جهت اهمیت دارد که در گذشته راه بین روستایی در حد فاصل بسیاری از روستاها وجود نداشت و گاه روستاییان مجبور بودند که مسافت&zwnj;های طولانی روی مرز بین کرت&zwnj;های شالیزار و حاشیۀ جویبار (دَغَن) طی کنند که در بسیاری از فصول کاری دشوار بود. احداث این راه&zwnj;ها به همت او و اغلب با مال او صورت گرفته است.</p>
<p style="text-align: justify;"><strong>۳. ۵. شهر در مقام مسکن؛ شهروندان جدید</strong></p>
<p style="text-align: justify;">اساس شهر ماسال بازار هفتگی آن بود. به علل مختلف در بسیاری از مناطق گیلان هسته&zwnj;های زیستی همانند آنچه در مناطق مرکزی ایران دیده می&zwnj;شود در گیلان شکل نگرفته است. فراوانی آب و حاصلخیزی زمین از این عوامل بوده است. در نتیجه در گیلان الگوی پیدایش روستاها و نیز کیفیت همجواری واحدهای مسکونی در یک روستا شباهتی به الگوهای متمرکز مناطق مرکزی ایران ندارد و شاخصۀ هسته&zwnj;های زیستی در گیلان پراکندگی آن است. از این رو بازارهای گیلان سابقاً ساکنان چندان نداشتند و رونقشان در همان روز بازار بود. از سوی دیگر وضعیت اقلیمی به&zwnj;ویژه در فصول گرم امکان سکونت در جلگۀ گیلان را بسیار دشوار می&zwnj;ساخت. فقدان امکانات رفاهی از جمله برق، آب آشامیدنی، و مسئلۀ رطوبت و گرمایش و سرمایش عواملی بودند که ساکنان دائمی بازار را کاهش می&zwnj;دادند. بسیاری از ساکنان دائمی بازار نیز در فصول گرم آن را ترک می&zwnj;کردند. بومیان منطقه نیز سکونت در روستاهای اطراف و مناطق مرتفع و ییلاقی و در دل طبیعت را ترجیح می&zwnj;دادند. در نتیجۀ همۀ این عوامل ماسال شهری بود که شهروندان زیادی نداشت.</p>
<p style="text-align: justify;">از اقدامات اساسی در مسکونی کردن ماسال ایجاد کوی فرهنگیان بود. در سال ۱۳۳۵ش انامقلی ماسالی پنج دستگاه ساختمان مسکونی را با مصالح آجر و سیمان در مجاورت دبیرستان ماسالی ساخت تا از یک واحد آن به عنوان دفتر نمایندگی فرهنگ طوالش در ماسال و از چهار واحد بقیه آن به عنوان کوی فرهنگیان و منازل مسکونی معلمان غیر بومی استفاده شود و همۀ ساختمان&zwnj;ها را رایگان و بدون دریافت اجاره&zwnj;بها به مدت بیست سال در اختیار ادارۀ فرهنگ ماسال قرار داد. این ساختمان&zwnj;ها به تأسی از معماری نوی رایج در گیلان ساخته شده بودند. ساکنان فرهنگی جدید، که به&zwnj;تدریج گروهی از پزشکان و پرستاران و کارمندان دیگر مؤسسات چون بانک و شهرداری به آنها اضافه شدند، نسل جدید شهروندان شهر ماسال را شکل دادند.</p>
<p style="text-align: justify;"><strong>۳. ۶. درمانگاه</strong></p>
<p style="text-align: justify;">تا دهۀ ۱۳۳۰ش ماسال از هرگونه خدمات درمانی و پزشکی محروم بود. دورافتادگی و نبود راه&zwnj;های مواصلاتی نیز این محرومیت را تشدید می&zwnj;کرد تا جایی که خانواده&zwnj;ای (چه متمول و چه ضعیف) نبود که طعم مرگ فرزند را نچشیده باشد. نقص عضو یا مرگ زنان باردار امری معمول و عادی بود. از این رو نبود تشکیلات درمانی امری نبود که پنهان بماند. در ایجاد مراکز درمانی در سال&zwnj;های پایانی دهۀ ۱۳۲۰ش ابتدا اسفندیار ماسالی منزل مسکونی خود را به شبکۀ بهداری استان گیلان اهدا کرد و به این ترتیب بهداری ماسال پا گرفت. به تبع این کار داروخانه&shy; نیز در ماسال ایجاد شد. چند سال بعد&nbsp; انامقلی ماسالی در سال ۱۳۳۵ش علاوه بر ساختمان اهدایی برادرش، ساختمان جدید درمانگاه ماسال را ساخت و آن را به سازمان شاهنشاهی خدمات اجتماعی اهدا کرد. با این کار نهاد خدمات درمانی در ماسال تثبیت شد.&nbsp; &nbsp;</p>
<p style="text-align: justify;"><strong>۳. ۷. تشکیلات و تأسیسات شهری</strong></p>
<p style="text-align: justify;">ماسال در تقسیمات سیاسی دورۀ پهلوی اول دهستان تعریف شده بود. این نظام تقسیمات اثرات فراوانی در سرعت و کیفیت توسعۀ مناطق و نواحی کشور داشت. از سوی دیگر با توجه به قوۀ قاهرۀ حکومت، توسعۀ یک&zwnj;جانبۀ شهر با ایجاد نهادها و بناهای عام&zwnj;المنفعه کارساز نبود و باید جایگاه منطقه در تقسیمات سیاسی کشور نیز مورد توجه قرار می&zwnj;گرفت. چنان&shy;که با وجود ساخت اولین دبستان، ادارات فرهنگ (آموزش و پرورش) تا ده سال از به رسمیت شناختن آن خودداری کردند. این وضع جدید ماسالی را بر آن داشت تا با تعاملی سازنده در کنار ساخت&zwnj;وساز و ایجاد نهادهای جدید عام&zwnj;المنفعه، جایگاه ماسال در تقسیمات سیاسی را ارتقا ببخشد. از جملۀ این کوشش&zwnj;ها که در نهایت صورت شهری ماسال را مسجل کرد، تلاش برای ایجاد شهرداری بود.</p>
<p style="text-align: justify;">با تأسیس شهرداری رضوانشهر، مرکز بخش تالشدولاب در سال ۱۳۲۹ـ ۱۳۳۰ش انامقلی ماسالی به فکر تأسیس شهرداری در بازار ماسال افتاد. اما به دلایل مختلف و مشکلات زیادی که در سر راه قرار داشت این امر میسر نمی&zwnj;شد؛ زیرا بازار ماسال فقط یک امتیاز داشت آن هم بازارچۀ وسیع نوسازش بود.&nbsp; &nbsp;</p>
<p style="text-align: justify;">شاخصۀ مهم برای تشکیل شهرداری مطابق قوانین آن وقت، وجود جمعیت بالای پنج&shy;هزار نفر در یک هستۀ زیستی بود. حال آنکه جمعیت ساکن بازار ماسال بسیار اندک و ناچیز محسوب می&zwnj;شد. عده&shy;ای از خانواده&zwnj;های مهاجر تات و گیلک&zwnj;زبان کسبۀ بازار ماسال را تشکیل می&zwnj;دادند و تعداد کسبۀ بومی انگشت&zwnj;شمار بود. خانواده&zwnj;های تات در فصل تابستان به شاهرود خلخال بازمی&zwnj;گشتند و مردم بومی نیز با زندگی عشایری عازم ییلاقات می&zwnj;شدند. به این علت بازار هفتگی ماسال با جمعیت اندکش تابستان&zwnj;ها بسیار خلوت می&shy;شد. تا جایی که آمارها جمعیت بازار ماسال در سال &nbsp;۱۳۳۵ش ششصد نفر را نشان می&zwnj;داد و این جمعیت کم بزرگ&zwnj;ترین مانع در راه دریافت مجوز تأسیس شهرداری در ماسال بود.</p>
<p style="text-align: justify;">با این حال او برای دریافت مجوز تأسیس شهرداری از وزارت کشور مأیوس نشد و مدام فعالیت کرد و از سوی دیگر سعی کرد با ساخت&zwnj;و&zwnj;سازهای خود شرایط لازم را برای سکونت خانواده&zwnj;ها در زادگاهشان ایجاد کند و مانع مهاجرت شود. ایجاد دبیرستان ماسالی، ایجاد کوی فرهنگیان و تأسیس درمانگاه ماسال در سال ۱۳۳۵ ش از جملۀ این اقدامات بود. این اقدامات با توجه به سابقۀ بانی آنها، مدیران دولتی را قانع کرد که با افزودن روستاهای بلافصل به محدودۀ بازار ماسال و گسترش پهنۀ آن، جمعیت ماسال با افزایش سطح شهر به حد نصاب قانونی خود برسد و سرانجام در زمستان سال ۱۳۳۹ ش مجوز تأسیس شهرداری صادر شود.</p>
<p style="text-align: justify;">با تأسیس شهرداری مدیریت شهر تغییر عمده پیدا کرد اما زنده&zwnj;یاد ماسالی کوشش&zwnj;&shy;هایش برای رسیدن به شهر مطلوب را متوقف&nbsp;نکرد. اهدای زمین&zwnj;های فراوان برای تعریض جاده&zwnj;های ورودی و میدان و معابر شهر، اهدای زمین برای تأسیس ادارۀ پست و کتابخانۀ عمومی و کوشش در استقرار شعبۀ بانک صادرات از این جمله هستند.</p>
<p style="text-align: justify;">&nbsp;احداث پل عظیم بتنی بر رودخانۀ ماسال (تا پیش از آن تردد از عرض رودخانه با قایق موسوم به لوتکا انجام می&zwnj;شد)، ایجاد کارخانۀ برق برای روشنایی و توسعۀ آن در نیمۀ دوم دهۀ ۱۳۴۰ش و ایجاد شبکۀ آب لوله&zwnj;کشی در دهۀ ۱۳۵۰ش اقداماتی بود که در بستر ساختار شهرداری اجرایی شدند اما یاری و پشتیبانی (از جمله اهدای زمین و ساختمان) مرحوم ماسالی و برادران او بود که این امور را تسریع کرد.</p>
<p style="text-align: justify;"><strong>۴. آوازۀ شهر</strong></p>
<p style="text-align: justify;">به سبب اقدامات مثبتی که مرحوم ماسالی در زمان اشغال ایران به دست متفقین در جنگ جهانی دوم و حفظ یکپارچگی کشور انجام داده بود، از چهره&zwnj;های سرشناس و مقبول استان گیلان بود و از این رو همواره مورد توجه بود. او از این فرصت برای مطرح کردن و به چشم نشاندن ماسال بهره می&zwnj;برد و می&zwnj;کوشید از این طریق دورافتادگی آن را جبران کند. از این رو در بیشتر سالیان حیات با حفظ شأن و استقلال فردی، روابط سازنده&zwnj;ای با مدیران ارشد کشوری و لشکری و استانی و نمایندگان مجلسین و روحانیان داشت. و از آنجا که همیشه دنبال نفع عام بود خواسته&zwnj;هایش مورد قبول آنان واقع می&zwnj;شد. تا آنجا که در سال ۱۳۳۶ش نخست&zwnj;وزیر وقت برای افتتاح درمانگاه و دبیرستان ماسالی به این شهر آمد و در سال ۱۳۴۳ش ریاست وقت سازمان برنامه&zwnj;و&zwnj;بودجه و معاون نخست&zwnj;وزیر برای افتتاح جادۀ ماسال ـ پونل حاضر شد و موارد متعدد دیگر که استاندار و نمایندگان به این شهر می&zwnj;آمدند. اقدامات دیگر در این زمینه حضور پررنگ و مشارکت گروهی از مردم ماسال در مراسم و مناسبت&zwnj;های ملی بود که غالباً در مرکز استان برگزار می&zwnj;شد و با این کار نام منطقه همواره زبانزد بود.</p>
<p style="text-align: justify;"><strong>۵. مؤخره</strong></p>
<p style="text-align: justify;">گزارش حاضر تاریخ اجمالی توسعۀ شهر ماسال در قرن حاضر است. در این توسعه انامقلی ماسالی نقشی محوری داشته است و با کوششی پنجاه&zwnj;ساله، کوره&zwnj;بازاری کم&zwnj;اهمیت و محصور در بن&zwnj;بست&shy; جغرافیایی و اجتماعی را با تدبیر و در اغلب موارد مال و سرمایۀ خود به شهری مسکونی با تشکیلات و معیارهای شناخته&zwnj;شده تبدیل کرده است. او هیچ تخصصی در این حوزه&zwnj;ها نداشت اما چشمانی باز و دلی روشن داشت و خردمندانه با همین سرمایه که همتش را بدرقۀ آن کرده بود با توجه به چند محور اساسیِ تعلیم وتربیت، راه، بازار، مسجد جامع، تشکیلات شهری، و بهداشت به این کار توفیق یافت. او مردی عملگرا بود که به آینده چشم داشت و در برنامه&zwnj;هایش الگوها و تکنیک&zwnj;های تازه مرسوم در حوزۀ معماری و شهرسازی را پذیرا بود. بازارکهنه، مسجد جامع و کوی فرهنگیان مثال&zwnj;های روشنی از این دیدگاه او هستند که او در آن&zwnj;ها از معماران غیربومی و مصالح نو و فرم&zwnj;های جدید بهره گرفته است. در امتداد خدمات او، فرزندان او و سایر برادران و خواهر او نیز با اهدای زمین و ساختمان کمک بسیار به توسعۀ شهر ماسال کرده&zwnj;اند که خود نیازمند بررسی و گزارش جداگانه&zwnj;ای است.</p>
<p style="text-align: justify;">&nbsp;</p>
<p style="text-align: justify;"><strong>سپاسگزاری</strong></p>
<p style="text-align: justify;">در نوشتن این مقاله از راهنمایی&zwnj;ها و مشورت آقای علی ماسالی بهره گرفته&zwnj;ام. بخش&zwnj;هایی از اطلاعات مقاله از کتاب آمادۀ چاپ ایشان اخذ شده است. از ایشان بسیار ممنونم. همچنین لازم است از آقای پرویز مؤذن&zwnj;زاده برای راهنمایی&zwnj;ها و تدقیق اطلاعات سپاسگزاری کنم.</p>
<p style="text-align: justify;">&nbsp;</p>
<p style="text-align: justify;"><strong>منابع</strong></p>
<p style="text-align: justify;">رابینو، ه&zwj;. ل.&nbsp;<em>ولایات دارالمرز گیلان</em>. ترجمۀ جعفر جمامی&zwnj;زاده. رشت: انتشارات طاعتی، ۱۳۷۴.</p>
<p dir="ltr" style="text-align: justify;"><a href="http://shanderman20.ir/?p=1807" target="_blank" rel="noopener">http://shanderman20.ir/?p=1807</a></p>