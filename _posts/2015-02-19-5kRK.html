--- 
title: "صناعت و تألیف: جستجوی مبانی تناسب در معماری با تکیه بر رسائل اخوان‌الصفا| احسان رجبی" 
authors: asmaneh 
types: research 
featured: false
slug: 5kRK 
--- 
<p>تناسب در طراحی معماری مفهومی بنیادین و تعریف&zwnj;شده است. در تاریخِ معماری نیز تحقیق در حوزۀ نظام تناسب در آثار معماری امری رایج است که عموماً بر مبنای کالبد بنا، با سعی و خطا و بدون مراجعه به متون و سیاق انجام می&zwnj;شود. بی&zwnj;توجهی به منابع متنی و سیاق در بررسی تناسب در معماری خطر تحمیل معانی امروزیِ تناسب را به آنچه قدما از این مفهوم مراد می&zwnj;کرده&zwnj;اند، به وجود می&zwnj;آورد. فهم امروزی ما از تناسب، شیو&zwnj;های مطالعه بر رروی تناسبات آثار معماری گذشته را هم تعیین می&zwnj;کند. حال آنکه شاید با دریافت تصور قدما از مفهوم تناسب بتوان از منظری تازه به آثار معماری و موضوع تناسب در آنها نگریست. با جستجو در متون اسلامی می&zwnj;توان به سرنخ&zwnj;هایی پراکنده در باب تناسب دست یافت؛ اما یکی از متونی که در آن به تفصیل از تناسب و وجوه معنایی مختلف سخن به میان آمده رسائل اخوان&zwnj;الصفا و خُلاّن&zwnj;الوفا است.&nbsp;</p>
<p>در این تحقیق، احسان رجبی، در پیِ روشن کردن مفهوم تناسب نزد قدماست. بدین منظور می&zwnj;کوشد، با تکیه بر رسالۀ اخوان&zwnj;الصفا و جستاری در متون تاریخی مفهوم تناسب و مبانی به کارگیری کارگیری و تحقق آن در معماری و سایر صناعات را جستجو کند. این تحقیق پنج فصل دارد. در فصل اول، &laquo;نسبت و تناسب نزد قدما&raquo;، با مرور متون تاریخی فهمی از جایگاه تناسب و مقولات مربوط به آن را روشن می&zwnj;کند. در فصل دوم، &laquo;اخوان&zwnj;الصفا و مبانی نظری تناسب&raquo;، اخوان&zwnj;الصفا، رسائل و سرفصل&zwnj;های اصلی جهان&zwnj;شناسی اخوان&zwnj;الصفا را معرفی می&zwnj;کند. پس از تبیین دستگاه فکری اخوان&zwnj;الصفا و اهمیت نظام فیض نزد ایشان، در فصل سوم، &laquo;مراتب صناعت و تناسب&raquo;، مراتب صناعت و تناسب در چارچوب نظام فیض را شرح می&zwnj;دهد. در فصل چهارم، &laquo;صناعت و تألیف&raquo;، رابطۀ تناسب و صناعت و به کارگیری نسبت&zwnj;های افضل در مصنوعات بشری از نگاه اخوان&zwnj;الصفا را مطالعه می&zwnj;کند. در فصل پنجم، &laquo;تناسب و معماری&raquo;، با تأمل در معماری و موضوع&zwnj;های مربوط به آن چگونگی ظهور تناسب در معماری در مراتب مختلف را بررسی می&zwnj;کند.&nbsp;</p>
<p><strong>رجبی، احسان. &laquo;صناعت و تألیف: جستجوی مبانی تناسب در معماری با تکیه بر رسائل اخوان&zwnj;الصفا&raquo;. پایان&zwnj;نامۀ کارشناسی&zwnj;ارشد مطالعات معماری ایران. استاد راهنما: مهندس کامبیز حاجی&zwnj;قاسمی. استاد مشاور: دکتر مهرداد قیومی بیدهندی، سید عبدالله انوار. تهران: دانشگاه شهید بهشتی، بهمن۱۳۹۳.</strong></p>