--- 
title: "چگونه منتقد معماری باشیم؟ (۲)" 
authors: bank 
types: blog 
tags: نقد,منتقد معماری,نقد معماری,تاریخ معماری,مطالعات معماری ایران,آسمانه,افرا بانک 
featured: false
featureImg: "/assets/img/posts/fby4m.jpg" 
slug: fby4m 
gallery: 
- image_path: "/assets/img/posts/fby4m.jpg" 
  title: "چگونه منتقد معماری باشیم؟ (۲)" 
- image_path: "/assets/img/posts/fby4m-1.jpg" 
  title: "تصویر ۱۱. سرای لور" 
- image_path: "/assets/img/posts/fby4m-2.jpg" 
  title: "تصویر ۱۲. پارک های‌لاین، نیویورک" 
- image_path: "/assets/img/posts/fby4m-3.jpg" 
  title: "تصویر ۱۴. موزۀ گوگنهایم، نیویورک" 
- image_path: "/assets/img/posts/fby4m-4.jpg" 
  title: "تصویر ۱۵. موزۀ ویتنی" 
- image_path: "/assets/img/posts/fby4m-5.jpg" 
  title: "تصویر ۱۶. خیابان جنوبی منهتن پایین" 
- image_path: "/assets/img/posts/fby4m-6.jpg" 
  title: "تصویر ۱۷. جادۀ ساحلی رودخانۀ شرقی" 
- image_path: "/assets/img/posts/fby4m-7.jpg" 
  title: "تصویر ۱۸. هادسن یاردز، نیویورک" 
- image_path: "/assets/img/posts/fby4m-8.jpg" 
  title: "تصویر ۱۹. پارک واشینگتن اسکوئر، نیویورک" 
- image_path: "/assets/img/posts/fby4m-9.jpg" 
  title: "تصویر ۱۹. پارک واشینگتن اسکوئر، نیویورک" 
- image_path: "/assets/img/posts/fby4m-10.jpg" 
  title: "تصویر ۲۱. جرمی لَنگ (عکاس)" 
 
excerpt: "ارجاع تاریخی هاکستبل به اولین دوران آسمان‌خراش‌سازی نشان از جاافتادگی او دارد (او که تازه همان دیروز با [پدیده‌ای بنام] آسمان‌خراش آشنا نشده بود)، جاافتادگی‌ای که در عین حال مانع [تسلطش بر] جریان‌های متداول روز نبود. ایکوییتبلِ «صورت‌ـ‌سنگی» ساختمانی است که بیش از آنکه بابت نمای نئوکلاسیکش شناخته شود بخاطر تنۀ بزرگی که دارد معروف است، که گوش‌تا‌گوش و وجب‌به‌وجبِ آن قطعه را اشغال می‌کند. " 
--- 
<p style="text-align: justify;"><strong>الکساندرا لَنگ | مارس ۲۰۱۲</strong></p>
<p style="text-align: justify;">&nbsp;</p>
<p style="text-align: justify;"><strong>ترجمۀ افرا بانک</strong></p>
<p style="text-align: justify;">&nbsp;</p>
<p style="text-align: justify;">ارجاع تاریخی هاکستبل به اولین دوران آسمان&zwnj;خراش&zwnj;سازی نشان از جاافتادگی او دارد (او که تازه همان دیروز با [پدیده&zwnj;ای بنام] آسمان&zwnj;خراش آشنا نشده بود)، جاافتادگی&zwnj;ای که در عین حال مانع [تسلطش بر] جریان&zwnj;های متداول روز نبود. ایکوییتبلِ &laquo;صورت&zwnj;ـ&zwnj;سنگی&raquo; ساختمانی است که بیش از آنکه بابت نمای نئوکلاسیکش شناخته شود بخاطر تنۀ بزرگی که دارد معروف است، که گوش&zwnj;تا&zwnj;گوش و وجب&zwnj;به&zwnj;وجبِ آن قطعه را اشغال می&zwnj;کند. حضور هیولاوارش سرچشمۀ قواعد منطقه&zwnj;بندی&zwnj; ۱۹۱۶ بودکه موجب شد برج&zwnj;های نوک&zwnj;تیز در اینجا و آنجای خیابان&zwnj;های منهتن پخش شوند، تا دهۀ ۱۹۶۰ که اصلاح این قواعد، [الگوی جدید] &laquo;ساختمان&zwnj;ـ&zwnj;&zwnj;به همراه&zwnj;ـ&zwnj;پلازای جلویش&raquo; را متداول کرد، مثل مارین میدلند. ایکوییتبل، با آنکه چندین طبقه کوتاهتر است، بطرز وحشتناکی بزرگ&zwnj;تر از مارین میدلند به چشم می&zwnj;آید، بخاطر اینکه فضای باز اطراف این یکی ساختمان لاغرتر نشانش می&zwnj;دهد ـ پس، اصلاحِ قواعد کار به&zwnj;جایی بوده است.</p>
<p style="text-align: justify;">&nbsp;</p>
<p style="text-align: justify;">پلازای جنوبی مارین&zwnj;میدلند به گلدان و نیمکت&zwnj;هایی محدود شده، به نحوی که افراد را از گوشۀ خیابان سیدار به جلوی هال ورودی ساختمان می&zwnj;رسانَد. بعد هم از این نقطه بسمت شرق تا ساختمان بانک چِیس&zwnj;منهتن[۲۳] ادامه می&zwnj;یابد، طرحی از گوردِن بانشَفت[۲۴] برای شرکت اس.او.اِم[۲۵]، هفت سال قبل از آنکه مارین&zwnj;میدلند را کار کند. نگاهتان از اینجا متوجه ورودی شیشه&zwnj;ای پیرامون آسانسور مرکزی ساختمان بانک چیس&zwnj;منهتن و فضای داخل آن می&zwnj;شود و اگر بتوانید آنطرفش را ببینید، بخش پایینی خیابان سیدار را هم خواهید دید. ولی عملاً باید همینجا توقف کنید. خیابان نَساو[۲۶] میان پلاک ۱۴۰ برادوی و چیس جدایی انداخته، و نمی&zwnj;توانید بدون اینکه از لابلای اتومبیل&zwnj;های توقف&zwnj;کرده بگذرید و از خیابان عبور کنید و چند قدم هم بالاتر بروید از پلازای یک ساختمان به پلازای دیگری برسید. لوگوی عظیم چیس یکجورهایی انگار آخر خط است.</p>
<p style="text-align: justify;">&nbsp;</p>
<p style="text-align: justify;">ولی حتی علیرغم این مانع [خیابان نساو]، فضای باز ادامه دارد. پشتتان را که به آن [پلازای مارین&zwnj;میدلند]&nbsp; بکنید و رو به برج درخشان ۶۰ طبقۀ چیس بایستید در آن سوی خیابان لیبرتی حجم بزرگ سنگی ساختمان بانک مرکزی[۲۷] کار ۱۹۲۶ شرکت یورک و سایِر قرار گرفته، نمای فلورانسیِ درشت&zwnj;اندازه&zwnj;اش که از سنگ آهکیِ برش&zwnj;خورده با طرحی شبیه به کاخ استروتزی است در برابر بنای شفافِ آلومینیوم و شیشۀ چیس با قو&zwnj;ّت عرضِ اندام می&zwnj;کند.</p>
<p style="text-align: justify;">&nbsp;</p>
<p style="text-align: justify;">هاکستبل همینجا توقفی کوتاه می&zwnj;کند، فقط به قدر یک حظ&zwnj;ّ بصرحسابی. کلامش جاندار است و به معماری هیجان می&zwnj;بخشد ـ [وقتی می&zwnj;گوید] عرض&zwnj;اندام قوی، درخشان، سنگی&zwnj;ـ به خواننده اجازه می&zwnj;دهد همان را حس کند که خود او در آن لحظه حس می&zwnj;کرده است. خیلی از ساختمان&zwnj;ها انسان را به هیجان نمی&zwnj;آورند، ولی تأثیرگذارند، و انتقال این اثر با استفاده از کلام، قو&zwnj;ّۀ تجسم مردمی که تا بحال فقط از کنارشان عبور می&zwnj;کردند را به شد&zwnj;ّت بیدار می&zwnj;کند.&nbsp; [اعطای] اینطور صفت&zwnj;ها یک&zwnj;نوع تمایل به بازیِ اغراق&zwnj;آمیز با کلمات ایجاد کرد، که در نوشته&zwnj;های هربرت ماس&zwnj;چَمپ[۲۸]، منتقد معماری سال&zwnj;های ۱۹۹۲ تا ۲۰۰۴ تایمز، زیاد دیده می&zwnj;شد. هاکستبل، البته به شیوه&zwnj;ای بسیار متین&zwnj;تر، این قابلیت را داشت که به کمک اوصاف دقیقی که برمی&zwnj;گزید به ساختمان&zwnj;ها تشخص ببخشد. بنای بانک مرکزی را به کاغذدیواری سنگی&zwnj;ای تعبیر می&zwnj;کند،که حجم عظیمی دارد و اتصالات سیمانی&zwnj;اش کاملاً صاف و اتوکشیده ابزار خورده است. این بنا الگوی بسیاری از ساختمان&zwnj;های اداری پست&zwnj;مدرن بعد از مارین&zwnj;میدلند بود، ولی هیچوقت صلابت و استحکامش تکرار نشد.</p>
<p style="text-align: justify;">&nbsp;</p>
<p style="text-align: justify;">بعد، هاکستبل شگرد منتقدانۀ دیگری رو می&zwnj;کند، که مخصوصاً مناسب نقدهای مثبت است، مبالغه:</p>
<p style="text-align: justify;">&nbsp;</p>
<p style="text-align: justify;">این تکۀ کوچک نیویورک از نظر تأثیرگذاری و آراستگی یارای مقابله با هر پلازای&zwnj; مشهور دوران رنسانس یا چشم&zwnj;انداز دوران باروک که نام ببرید را دارد. دستگاه اندازۀ ساختمان&zwnj;ها، بهره&zwnj;گیری از فضای باز، هر منظری که عرضه یا آشکار می&zwnj;شود، تقابل شیوه&zwnj;های معماری متفاوت و مصالح، از سنگِ تراش&zwnj;خورده تا شیشه و فلزِ جلاخورده، تغییر و تداوم تاریخ ارزشمند آسمان&zwnj;خراش&zwnj;سازیِ نیویورک، و آن نقطۀ اوج، آن مکعب معلق نوگوچی ـ [همه چیز، از] رنگ، اندازه، شیوه، حجم، فضا، روشنی، تاریکی، پُری، خلاء&zwnj;، بلندی، کوتاهی ـ در جای درست خودش است.</p>
<p style="text-align: justify;">&nbsp;</p>
<p style="text-align: justify;">خیلی بعید است که او واقعاً معتقد باشد این پلازایی که از قضا به این شکل درآمده از نمونه&zwnj;های مشابه رومی بهتر است، و بعیدتر آنکه کسانی با چنین ادعایی موافق باشند. ولی شوری که این خانم برمی&zwnj;انگیزد به خواننده هم سرایت می&zwnj;کند و به آنچه در اصل منظور بوده هدایتش می&zwnj;نماید: شهرها پیوسته خود را باز تولید می&zwnj;کنند. ممکن است که ما الهه&zwnj;های هم&zwnj;شکل باستانی تپۀ کاپیتول را بیشتر دوست داشته باشیم، ولی چنین الگویی برای یک شهر امروزی به کار نمی&zwnj;آید. حوادث مستحدثه، رشد و تغییر هر یک از همسایگان در هر لحظه می&zwnj;تواند به هم برآید و الهۀ نوظهوری خلق کند. اگر این منتقد معتقد نبود که می&zwnj;شود امروز را هم به خوبیِ دیروز ساخت اصلاً نمی&zwnj;توانست بدرستی انجام وظیفه کند. و هاکستبل، که با تمام وجود درگیر جنبش صیانت از شهر نیویورک بود، اگر کیفیت ساختمان&zwnj;های قدیم و جدید را به یک میزان ادراک نمی&zwnj;کرد امکان نداشت بتواند تعهدش را به سرانجامی برساند.</p>
<p style="text-align: justify;">&nbsp;</p>
<p style="text-align: justify;">اشتیاقی که به پای ساختمان&zwnj;های تاریخی می&zwnj;ریزد همانقدر است که صرف مکعب نوگوچی می&zwnj;کند، اثری که در زمان خودش &zwnj;جسور &zwnj; و ساختارشکن&nbsp; بنظر می&zwnj;رسید و در واقعیت بسیار عظیم&zwnj;تر از آن بود که از عکس&zwnj;هایش برمی&zwnj;آمد. مکعب یک پانوشت جالب است. امروز دیگر این مجسمه&zwnj;های &zwnj;[برپا شده] در ملاء عام دهۀ ۱۹۶۰، که بیشترش را نوگوچی تولید می&zwnj;کرد، به ندرت توجهی را جلب می&zwnj;نماید، بس&zwnj;که توسط مجسمه&zwnj;سازهای نازل در پلازا&zwnj;های نازل&zwnj;تر تقلید شد.</p>
<p style="text-align: justify;">&nbsp;</p>
<p style="text-align: justify;">&laquo;هنر تِلِپّی&raquo; لقب تحقیرآمیزی بود که معمار جیمز واینز[۲۹] در ۱۹۶۹ به مجسمه&zwnj;های بزرگ، هندسی و انتزاعی وسط پلازا&zwnj;های عمومی شهر داد، و قصدش این بود که بگوید اینها را چقدر الکی سفارش می&zwnj;دادند و می&zwnj;ساختند. مثل این بود که صاحبان سرمایه به مردم نیویورک می&zwnj;گفتند &laquo;تحویل بگیرین، این هم هنرکه میخواستین&raquo;. با این حال تقلیدهای بد نباید تأثیر نمونه&zwnj;های عالی را تنزّل دهد، و همانطور که هاکستبل اشاره می&zwnj;کند، مکعب مربوطه به اندازه، شکل و رنگ مناسب و در فاصلۀ درست از ساختمان قرار گرفته است.</p>
<p style="text-align: justify;">&nbsp;</p>
<p style="text-align: justify;">یک بخش از گزارش [مورد بحث] تقریباً موفق می&zwnj;شود که نقد معماری را آنطور که ما می&zwnj;شناسیم متحقق کند: منتقد، ساختمان تازه، ارزیابی:</p>
<p style="text-align: justify;">&nbsp;</p>
<p style="text-align: justify;">این ساختمان جدید که گوردن بانشفت در اس.او.ام سهامدار مسئولش بود تحفۀ ناچیزی نیست. پلاک صدوچهلم برادوی بنایی &laquo;پوسته&zwnj;ای&raquo; است؛ از دستِ ساختمان&zwnj;های تخت، شفاف و پرده&zwnj;ای که برازنده&zwnj;تر از آن است که بتوان بدان بی&zwnj;اعتنا بود. ... این دیگر اوج ساختمان پوسته&zwnj;ای است. جداره [بیرونی] به غایت تخت درنظر گرفته شده است؛ هیچ شعبده&zwnj;ای در وادارهای پیش و پس&zwnj;نشسته به کار نیامده؛ [قاب&zwnj;های] لاغر و هم&zwnj;باد صرفاً شیشۀ پنجره&zwnj;ها را تقسیم می&zwnj;کنند... . اعتماد&zwnj;به&zwnj;نفس موقرانۀ این بنا باعث می&zwnj;شود حتی چیس هم تا اندازه&zwnj;ای جلف بنظر برسد.</p>
<p style="text-align: justify;">&nbsp;</p>
<p style="text-align: justify;">ولی این داوری درمورد دیوار پرده&zwnj;ای فقط یکی از نکته&zwnj;هایی است که می&zwnj;شد [دربارۀ ساختمان] بگوید ـ او در حین این واگویی دارد تکلیف اصلی&zwnj;اش را دنبال می&zwnj;کند، چون این بنای تازه&zwnj;ساز درواقع کمترین ارزشی برایش ندارد. واقعیت آن است که هاکستبل هرگز نمی&zwnj;گوید ساختمان خوب است یا بد است، فقط آن مقدار وصفش می&zwnj;کند که نظرش را وضوح ببخشد. وقتی منحصراً بر دیوار پرده&zwnj;ای تأکید می&zwnj;ورزد درواقع جانِ این معماری را بیان می&zwnj;کند، چرا که تنها دیوار پرده&zwnj;ای است که این جعبه را از همسایگانش متمایز می&zwnj;سازد وتنها دیوار پرده&zwnj;ای است که در این بنا به چشم عموم می&zwnj;آید.</p>
<p style="text-align: justify;">&nbsp;</p>
<p style="text-align: justify;">از زمانی که بانشفت سرای لِوِر[۳۰] را در ۱۹۵۲ در بالادست خیابان پارک&nbsp; طراحی کرد، شرکت&zwnj;های نیویورکی درگیر یک بازی بی&zwnj;پایان، یک رقابت بر سرِ دیوار پرده&zwnj;ای شدند. لذا، آنجا که هاکستبل دربارۀ تخت بودن بنا حرف می&zwnj;زند، دارد جدیدترین ابتکار در ساختن برج&zwnj;های شیشه و فولادی را شرح می&zwnj;دهد. هاکستبل بدرستی اشاره می&zwnj;کند که در حوالی ۱۹۶۸ جامعه دیگر از زیبایی&zwnj;شناسی [لور] خسته شده بود، همانطور که از هنر تلپّی هم حوصله&zwnj;اش سرآمده بود، ولی حالا مارین&zwnj;میدلند توانسته بود سرآمدِ هم&zwnj;گروهانش شود. آن ندای درونی شهری که می&zwnj;خواست همه در زندگی یکدیگر سهیم باشند و در موج ساخت و سازهای بعد از جنگ به ساختمان&zwnj;های پوسته&zwnj;ایِ بسیاری شکل داد هرگز در موج&zwnj;های اخیر نیویورک مشاهده نشده است، مگر شاید در یک مورد استثنایی در ۲۰۰۵ با برج هِرسْت[۳۱] توسط فاستر و شرکا[۳۲]. هاکستبل در نتیجه&zwnj;گیری نهایی مثل یک پیشگو از تیرگی آینده سخن می&zwnj;گوید: &laquo;بعد چه؟ احتمالاً&nbsp; ویرانی. یک پلازای کژنهاد در همسایگی اینجا، این محور دقیق سازمان&zwnj;یافته از فضا و ساختمان&zwnj;های متناسب با هم را به فنا خواهد داد. ...اگر فقط یک بازشوی نابجا بازشود، یا یک فضای خارج از عرف رایج منطقه&zwnj;بندیِ اینجا بدان اضافه گردد، درست مثل پاداش تشویقیِ نابجا که می&zwnj;تواند کسب و کاری را به گِل بنشاند، همه چیز را ویران خواهد کرد.&raquo;</p>
<p style="text-align: justify;">&nbsp;</p>
<p style="text-align: justify;">&laquo;گاهی کارمان را درست انجام می&zwnj;دهیم&raquo; ویژگی&zwnj;هایی دارد که من مصرانه اهالی منتقد شهر را دعوت می&zwnj;کنم که در نوشته&zwnj;هایشان بکار ببندند. یک، توصیف: او صحنه را می&zwnj;چیند، و همچنین مضمون مورد نظرش را، این کار را از همان بندهای اولیۀ متن که شهر را به وضوح پیش چشم می&zwnj;آورَد آغاز می&zwnj;کند. دو، تاریخ: نشان می&zwnj;دهد که آسمان&zwnj;خراش چیز تازه&zwnj;ای نیست (به کمک گردشی که در همسایگی بنا ترتیب می&zwnj;دهد) و مارین&zwnj;میدلند هم حلقه&zwnj;ای از تبار آسمان&zwnj;خراش&zwnj;ها است (آنجا که از دیوارهای پرده&zwnj;ای سخن می&zwnj;رانَد). با این ارجاعات درخشان، مهارتش را مسجل می&zwnj;کند (او در این مورد بیشتر از خیلی&zwnj;ها می&zwnj;داند) و در عین حال دربرابر این آخرین و بزرگترین [حلقه] آنچنانکه مرسوم است ذوق&zwnj;زده نمی&zwnj;شود. سه، قصه&zwnj;سازی: بسیاری از مردم معماری را کسالت&zwnj;آور می&zwnj;انگارند. برای رفع این اتهام، اولین کارمان باید این باشد که میان ظاهر معماری و حسی که برمی&zwnj;انگیزد در ذهن خواننده ربطی بوجود آوریم. [نشان دهیم که] این فقط یک ساختمان نیست، دست&zwnj;ساخته&zwnj;ای سخنگو است.&nbsp; و دست آخر، نکتۀ اصلی: هاکستبل ۱۲۰۰ کلمه دراختیار دارد تا نکتۀ اصلی را بیان کند. وقتی گزارشش را می&zwnj;خوانید، حس می&zwnj;کنید که در هر لحظه می&zwnj;داند دارد به کجا می&zwnj;رود. او سه حوزه را که می&zwnj;خواهد برش تأکید کند برمی&zwnj;گزیند ـ همجواری&zwnj;ها، پلازا، پوستۀ بنا ـ و بدون تعلل و آگاهانه به سراغ این سه می&zwnj;رود. (اگر مضمون و شیوۀ سازماندهی خاصی داشته باشید، و اگر رویکرد منتقدانۀ خودتان را بشناسید، معلوم کردن نکتۀ اصلی نباید زیاد سخت باشد. بیشتر [از حشو و زوائد بر نکتۀ اصلی] صرف نظر کنید تا آنکه به همه چیز بپردازید).</p>
<p style="text-align: justify;">&nbsp;</p>
<p style="text-align: justify;">هاکستبل حرفی که با متانت و دقت یک&zwnj;به&zwnj;یک کنار هم چیده است را یکباره در آخر [متن]&nbsp; فریاد می&zwnj;کند: &laquo;فضای بدون مقیاس، بدون دروبند، بدون حد&zwnj;ّومرز و بدون جهت بی&zwnj;معنا است. ... طراحی یعنی این. معکوس طراحی&zwnj;ـ&zwnj;نکردن، یا همین الگوی متداول رشدِ نیویورک. حالا [تا دیر نشده، این معماری را] خوب ببینید و بچشید، چون با بی&zwnj;توجهی دارد دور ریخته می&zwnj;شود.&raquo; شیوۀ او آن است که به جای آنکه از همان ابتدا آموزه&zwnj;ای را بر سر خواننده بکوبد، قدم&zwnj;به&zwnj;قدم او را با خود می&zwnj;کشد تا موافقتش را جلب کند. هاکستبل از ما می&zwnj;خواهد وقتی ساختمانی را نگاه می&zwnj;کنیم، در عین حال ببینیم که معماری&zwnj;اش چه کار دارد می&zwnj;کند، و ما را به مقتضیات کارِ درست متوجه می&zwnj;سازد.</p>
<p style="text-align: justify;">&nbsp;</p>
<p style="text-align: justify;">هرچه مردم بیشتر محیط&zwnj;های ساخته&zwnj;شده را ببینند و بچشند، هر چه بیشتر با آنها مثل منتقدان معماری روبه&zwnj;رو شوند، بهتر می&zwnj;توانند طراحیِ خوب را تشخیص دهند و حمایت کنند. آنچه که لازم دارند این است که یادبگیرند چگونه آن لمحات متداوم زیبایی را تشخیص دهند، بیان کنند و برایش استدلال بیاورند. اولین قدم این است که راه استادان را پی بگیرید. دومین، اینکه دربارۀ شهری که دوستش دارید بنویسید.</p>
<p style="text-align: justify;">&nbsp;</p>
<p style="text-align: justify;">*این مقاله همراه با یک مجموعه اسلاید عرضه شده است که برای راحتی کار در ادامۀ متن می&zwnj;آید. (م.)</p>
<p style="text-align: justify;">&nbsp;</p>
<p style="text-align: justify;">​ـــــــــــــــــــــــــــــــــــــــــــــ</p>
<p style="text-align: justify;">&nbsp;</p>
<p style="text-align: justify;"><strong>الکساندرا لَنگ</strong>&nbsp;منتقد طراحی و معماری است، و نویسندۀ نوشتن دربارۀ معماری: تسلط یافتن بر زبان ساختمان&zwnj;ها و شهرها.</p>
<p style="text-align: justify;">&nbsp;</p>
<p style="text-align: justify;"><strong>جِرِمی م. لَنگ&nbsp;</strong>عکاس ساکن کارولینای شمالی است. همۀ عکس&zwnj;های این مقاله را او برداشته است.</p>
<p style="text-align: justify;">&nbsp;</p>
<p style="text-align: justify;">مشخصات اصلی مقاله:</p>
<p style="text-align: justify;">&nbsp;</p>
<p dir="ltr" style="text-align: justify;">Alexandra Lange, &ldquo;How to Be an Architecture Critic,&rdquo; Places Journal, March 2012. Accessed 01 Dec 2017. <a href="https://placesjournal.org/article/how-to-be-an-architecture-critic/" target="_blank" rel="noopener">https://placesjournal.org/article/how-to-be-an-architecture-critic/</a></p>
<p style="text-align: justify;">&nbsp;</p>
<p style="text-align: justify;">این مقاله را از PLACES می&zwnj;خوانید، مجلۀ دانش عمومی در زمینۀ معماری، طراحی منظر، و شهرسازی. برای مطالعۀ موضوعات بیشتر به این نشانی مراجعه کنید:</p>
<p style="text-align: justify;">&nbsp;</p>
<p dir="ltr" style="text-align: left;"><a href="https://placesjournal.org/" target="_blank" rel="noopener">https://placesjournal.org/</a></p>
<p style="text-align: justify;">&nbsp;</p>
<p dir="ltr" style="text-align: justify;">[23] Chase Manhattan Bank</p>
<p style="text-align: justify;">&nbsp;</p>
<p dir="ltr" style="text-align: justify;">[24] Gordon Bunshaft</p>
<p style="text-align: justify;">&nbsp;</p>
<p dir="ltr" style="text-align: justify;">[25] SOM</p>
<p style="text-align: justify;">&nbsp;</p>
<p dir="ltr" style="text-align: justify;">[26] Nassau Street</p>
<p style="text-align: justify;">&nbsp;</p>
<p dir="ltr" style="text-align: justify;">[27] Federal Reserve Building</p>
<p style="text-align: justify;">&nbsp;</p>
<p dir="ltr" style="text-align: justify;">[28] Herbert Muschamp</p>
<p style="text-align: justify;">&nbsp;</p>
<p dir="ltr" style="text-align: justify;">[29] James Wines</p>
<p style="text-align: justify;">&nbsp;</p>
<p dir="ltr" style="text-align: justify;">[30] Lever House</p>
<p style="text-align: justify;">&nbsp;</p>
<p dir="ltr" style="text-align: justify;">[31] Hearst Tower</p>
<p style="text-align: justify;">&nbsp;</p>
<p dir="ltr" style="text-align: justify;">[32] Foster+Partners</p>