--- 
title: "انسان شاعرانه سکنی گزیده است" 
authors: e.najafi 
types: blog 
tags: سکونت,معنای سکونت,نوسنگی,عصر نوسنگی,کشاورزی,سرآغاز تمدن,سرپناه,یکجانشینی 
featured: false
slug: d6pb 
--- 
<div>
<div>
<p style="text-align: justify;">باستان&zwnj;شناسان نوسنگی با پرسش&zwnj;های بزرگی دربارۀ آغاز سکنی گزیدن آدمی مواجهند، دوره&zwnj;ای که محمل بنیادی&zwnj;ترین تغییرات زندگی انسان بود؛ اهلی کردن حیوان و گیاه، پیدایش نخستین سکونتگاه&zwnj;ها و ساختن سفال. از جمله این پرسش&zwnj;هاست اینکه چه رویدادی آدمی را به اهلی کردن گیاه واداشت. چرا بعضی اقوام دانه را اهلی کردند و برخی دیگر کشاورزی را از دیگران آموختند و نظایر این. شگفت&zwnj;انگیزترین این پرسش&zwnj;ها این است که چرا برخی اقوام شکارگر گردآورنده با آنکه قدمی بیشتر تا کشاورزی فاصله نداشتند اما هیچگاه آن یک قدم را برنداشتند؛ برای مثال &laquo;بومیان استرالیا که هرگز به مرحلۀ پرورش سیب&zwnj;زمینی شیرین و کاشت دانه&zwnj;ها نرسیدند، با سوزاندن محوطۀ کشاورزی اسباب رشد دانه&zwnj;های گیاهان خوردنی را فراهم می&zwnj;کردند که پس از خاموش شدنِ آتش می&zwnj;رویید. هنگام جمع&zwnj;آوری سیب&zwnj;زمینی&zwnj;های شیرین وحشی، تقریبا اکثر دکمه&zwnj;های [تجه&zwnj;های] [۱] خوردنی را می&zwnj;چیدند اما ریشه&zwnj;ها و قسمت&zwnj;های بالایی دکمه&zwnj;ها را در زمین نگاه می&zwnj;داشتند تا از نو بروید. تلاش آنها برای کندن زمین به منظور بیرون آوردن دکمه&zwnj;ها، زمین را شل می&zwnj;کرد و خاک را در معرض هوا قرار می&zwnj;داد و موجب رشد دکمه&zwnj;ها می&zwnj;شد. تمامی کاری که باید انجام می&zwnj;دادند تا آنها را کشاورز بدانیم این بود که ریشه&zwnj;ها و باقیماندۀ دکمه&zwnj;ها را به خانه ببرند و در زمین خود بکارند&raquo;. [۲] مشابه همین پرسش دربارۀ سفال هم مطرح است. بسیاری از مراحل سفالگری سده&zwnj;ها پیش از آنکه در کنار هم جمع شوند، کامل شده بودند. &laquo;طی مدت ۱۵۰۰ سال از شروع دورۀ نوسنگی در جنوب غرب آسیا مردم می&zwnj;دانستند که حرارت دادن گل رس آن را به ماده&zwnj;ای بادوام تبدیل می&zwnj;کند. آنها می&zwnj;دانستند کجا می&zwnj;توانند گل رسی پیدا کنند که انعطاف&zwnj;پذیر باشد. می&zwnj;دانستند چگونه کوره&zwnj;هایی بسازند که بتوانند حرارت زیادی تولید کنند و این حرارت را برای چندین ساعت یا چندین روز نگه دارند&raquo;. [۳] لیکن تا این زمان هیچ شاهدی مبنی بر اینکه همۀ این فنون را برای ساخت ظروف سفالی کنار هم قرار داده باشند، وجود ندارد. پس در نهایت چه چیزی سبب شد تا آخرین گام را برای تهیۀ این ظروف بردارند.</p>
<p style="text-align: justify;">یک احتمال باستان&zwnj;شناسانه می&zwnj;گوید: &laquo;اختراع سفال متأثر از اختراع نان بود. بسیاری جهات ساخت سفال و نان مشابه است. در هر دو مورد مواد خام جمع&zwnj;آوری می&zwnj;شود، الک می&zwnj;شود، آسیاب می&zwnj;شود، با آب مخلوط و ورز داده می&zwnj;شود، استراحت داده می&zwnj;شود تا آماده شود، شکل داده می&zwnj;شود و سپس پخته می&zwnj;شود. استعمال گرمای تدبیر شده خمیر نان را کاملا تغییر داده و آن را از مادۀ غیر قابل خوردن به خوردنی تبدیل نمود. شاید افرادی از یک روستا هم آشپز بودند و هم سفالگر&raquo;. [۴]</p>
<p style="text-align: justify;">در این قول باستان&zwnj;شناسانه که شیوۀ پخت نان به پخت سفال تأسی کرده یا بالعکس می&zwnj;توان تشکیک کرد. اما نکتۀ ظریفی در این فرضیه وجود دارد و آن اینکه نیروی وحدت&zwnj;بخشِ تخیل در این بزنگاه و موقعیت&zwnj;های مشابه به یاری آدمی آمده و آنچه بیرون از دایرۀ فهم بوده را از طریق امری آشنا، به ذهن او فراخوانده است و اینگونه به میدان امکانات سکنی&zwnj;گزیننده وسعت بخشیده است. در اینجا امری شاعرانه به وقوع پیوسته است؛ ذهن استعاره&zwnj;ساز موفق شده در پس تفاوتهای ظاهری، شباهت&zwnj;هایی بس ژرف تشخیص دهد و با برقراری نسبتی میان دو چیز این هر دو را کمال بخشد. توانایی برقرار کردن چنین پیوندی که آبستن امری نو و مهم باشد، ساده نیست. احتمالا فقدان همین قوه، برخی اقوام را با وجود نزدیک شدن به آستانه&zwnj;های کشاورزی، پخت نان یا تهیۀ سفال به این نتایج نرسانده است.</p>
<p style="text-align: justify;">&nbsp;</p>
<p style="text-align: justify;">&nbsp;</p>
</div>
</div>
<div style="padding-right: 80px;">۱. بخشی از ریشۀ سطحیِ خوراکی در گیاهانی مثل سیب&zwnj;زمینی یا تربچه.</div>
<div style="padding-right: 80px;">۲. جرد دایموند. اسلحه، میکروب و فولاد سرنوشت جوامع انسانی. ترجمۀ حسن مرتضوی. ص۱۴۹.</div>
<div style="padding-right: 80px;">۳. سوزان فاستر مک&zwnj;کارتر، نوسنگی، ترجمۀ حجت دارابی و جواد حسین&zwnj;زاده، ص۱۴۲- ۱۴۳.</div>
<div style="text-align: justify; padding-right: 80px;">۴. همانجا.</div>