--- 
title: "حرف اضافه (۱)" 
authors: qayyoomi 
types: blog 
featured: false
slug: ZNf8 
--- 
<p>حرفِ اضافه واقعاً &laquo;اضافه&raquo;، به معنای &laquo;زیادی&raquo;، نیست. حرفِ اضافه خیلی کار می&zwnj;کند؛ امکاناتِ بسیاری به ما می&zwnj;دهد؛ &rlm;کمک می&zwnj;کند که مقصودمان را درست و روشن بگوییم. زبانِ فارسی از حیثِ حرفِ اضافه و تأثیر در روشنیِ کلام و &rlm;استواریِ آن و نیز تأثیر در تنوعِ معانیِ واژه&zwnj;ها بسیار کارامد است. در گذشته، مثلاً در نثرِ روان و شیوای فارسیِ پیش از &rlm;سلجوقیان، این توانایی بیشتر بود. امروز، با غلبه&zwnj;ی زبانِ تلویزیون و مخبران بر زبانِ ما، این توانایی افول کرده است؛ چه &rlm;در زبانِ نوشتار و چه گفتار. باید مراقب باشیم که ما در این افول مشارکت نکنیم. به این مثال توجه کنید:&rlm;<br />دل از هنر پرداختم.&rlm;<br />دل به هنر پرداختم.&rlm;<br />در نثرِ قدیم، معنای این دو جمله متضاد بود. امروز این امکان را از دست داده&zwnj;ایم. اگر به زبانِ خودمان بی&zwnj;اعتنایی کنیم و &rlm;در دامِ غوغاییان بیفتیم، امکاناتِ دیگر را هم یک&zwnj;به&zwnj;یک از دست خواهیم داد.&rlm;<br />هر کلمه&zwnj;ای حروف اضافه&zwnj;ای خاص خود دارد و باید آن را درست به&zwnj;کار ببریم؛ مثلاً حرف اضافه&zwnj;ی همراه با &laquo;متمایز&raquo; و &zwnj;&rlm;&laquo;تمایز&raquo; معمولاً &laquo;از&raquo; است. می&zwnj;گوییم: &laquo;این بنا از بقیه&zwnj;ی بناهای شهر متمایز است&raquo;؛ اما در مورد &laquo;متفاوت&raquo; یا &laquo;تفاوت&raquo;، &rlm;بین دو چیزی که با هم متفاوت&zwnj;اند، یا &laquo;با&raquo; به کار می&zwnj;بریم یا &laquo;و&raquo;: &laquo;این کتاب و آن کتاب متفاوت&zwnj;اند&raquo;/ &laquo;این کتاب با آن &rlm;کتاب خیلی متفاوت است&raquo;/ &laquo;این کتاب و آن کتاب با هم تفاوت دارند&raquo;/ &laquo;این کتاب با آن کتاب تفاوت دارد&raquo;. حرف &rlm;اضافه&zwnj;ی &laquo;تفاوت&raquo; و &laquo;متفاوت&raquo; &laquo;با&raquo;ست، نه &laquo;از&raquo;.&rlm;<br />اگر در کودکی می&zwnj;گفتیم یا می&zwnj;نوشتیم: &laquo;این گُل از آن گُل تفاوت دارد&raquo;؛ مادرِمان اصلاح می&zwnj;کرد و می&zwnj;گفت: &laquo;این گل با &rlm;آن گل تفاوت دارد&raquo;. انگار زبانِ مادری&zwnj;مان را از یاد برده&zwnj;ایم که در مقاله&zwnj;هایِمان می&zwnj;نویسیم: &laquo;این سبک از آن سبک &rlm;تفاوت دارد&raquo;؛ یا &laquo;او شیوه&zwnj;ای متفاوت از شیوه&zwnj;های مرسوم به&zwnj;کار برده است&raquo;.&rlm;<br />برای درست نوشتن، در بیشترِ موارد کافی است که از زبانِ مرسوم و تلویزیونی و مطبوعاتی فاصله بگیریم و به زبانِ &rlm;طبیعیِ خودِمان مراجعه کنیم. &rlm;<br />▪️یک نکته&zwnj;ی عمومی: اگر احساس می&zwnj;کنیم که وقوف بر قاعده&zwnj;های درست نوشتن مزاحم نوشتنِمان می&zwnj;شود، احتمالِ قوی &rlm;بدهیم که این مشکل را در دیگر امورِ زندگی&zwnj;مان هم داریم. در همه جا، دانستن مانعِ عمل می&zwnj;شود؛ اما فقط تا وقتی که &rlm;آن دانستن از مرتبه&zwnj;ی آگاهی و &laquo;بخود&raquo; ما به مرتبه&zwnj;ی &laquo;نابخودِ&raquo; ما وارد نشده باشد. مشکل از قاعده&zwnj;ها و آگاهی از آنها نیست؛ مشکل از مقاومت در برابرِ بهتر شدن و میل به ماندن در &rlm;وضعِ موجود است.&rlm;<br />&rlm;۲۱/ ۷/ ۹۸ &rlm;</p>