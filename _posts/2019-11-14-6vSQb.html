--- 
title: "از مجموعه مصاحبه‌های «خانۀ خوب چه خانه‌ای است؟» (۲) | پاره‌هایی از مصاحبۀ سارا باقری‌مقدم با آقای پنجاه سالۀ استاد دانشگاه" 
authors: a.basiri 
types: blog 
tags: خانه,خانۀ خوب,معماری خانه,عادله بصیری,آسمانه,مطالعات معماری ایران 
featured: false
slug: 6vSQb 
excerpt: "در نیم‌سال دوم سال تحصیلی ۱۳۹۷ برای درس انسان، طبیعت، معماری در دانشگاه آزاد اسلامی مشهد با ذکر این مقدمه که به‌تسامح سه مؤلفۀ اصلی سازندۀ فرهنگ جغرافیا، تاریخ و جهان‌بینی است، و شناخت و رابطۀ این هر سه در چارچوب این درس می‌گنجد، پروژۀ عملی را برای روشن‌تر شدن مفهوم فرهنگ در ذهن ایشان تعریف کردیم. در ادامه برای پروژۀ عملی دانشجویان تحقیقی با عنوان «خانۀ خوب چه خانه‌ای است؟»" 
--- 
<p style="text-align: justify;">در نیم&zwnj;سال دوم سال تحصیلی ۱۳۹۷ برای درس انسان، طبیعت، معماری در دانشگاه آزاد اسلامی مشهد با ذکر این مقدمه که به&zwnj;تسامح سه مؤلفۀ اصلی سازندۀ فرهنگ جغرافیا، تاریخ و جهان&zwnj;بینی است، و شناخت و رابطۀ این هر سه در چارچوب این درس می&zwnj;گنجد، پروژۀ عملی را برای روشن&zwnj;تر شدن مفهوم فرهنگ در ذهن ایشان تعریف کردیم. در ادامه برای پروژۀ عملی دانشجویان تحقیقی با عنوان &laquo;خانۀ خوب چه خانه&zwnj;ای است؟&raquo; با هدف شناخت تصور از خانۀ خوب در اذهان عموم مردم و تأثیر فرهنگ آن&zwnj;ها بر این ذهنیت تعریف شد. هر کدام از دانشجویان باید با چهار نفر به منزلۀ چهار نماینده از چهار خانواده مصاحبه می&zwnj;کردند و سؤال&zwnj;هایی که از پیش در اختیارشان گذاشته شده بود را از ایشان می&zwnj;پرسیدند. متن حاضر، نمونۀ دوم این مصاحبه&zwnj;هاست.</p>
<p style="text-align: justify;"><strong>-&nbsp;&nbsp;&nbsp;&nbsp;&nbsp;&nbsp;&nbsp;&nbsp; در خانه&zwnj;های قدیمی چه خصوصیتی وجود داشت که در مقایسه با خانه&zwnj;های امروزی خیلی ارزشمند بود؟</strong></p>
<p style="text-align: justify;">حیاط. [...] وجود آب و فضای سبز نشان&zwnj;دهندۀ حیات است. انسان و طبیعتِ انسان هم با همین دوتا خو گرفته است. هرچقدر شما احساس نزدیکی بیشتری با آب و فضای سبز کنید آرامش بیشتری دارید. [...] شما فکر کنید می&zwnj;خواهید بروید مسافرت؛ غالباً کدام مسیر را انتخاب می&zwnj;کنید؟ شمال. چرا؟ چون آب دارد و سبز است؛ این&zwnj;ها چیزهایی است که آدم کم دارد و به همین علت دوست دارد به آن&zwnj;جا برود و کمبودش را برطرف کند. شما سالی چندبار می&zwnj;توانید سفر بروید؟ دوبار، سه&zwnj;بار، چهار بار ... اما اگر این فضای آب و سبزینه هرروز روزی چهاربار در معرض دید شما باشد همان آرامشی که انسان در مسافرت می&zwnj;خواهد به دست آورد می&zwnj;توانید در فضای خصوصی&zwnj;تان به دست آورید. برای همین است که شما احساس آرامش بیشتری می&zwnj;کنید. می&zwnj;گویند در خانه باید ساکن باشی؛ می&zwnj;گویند خانۀ مسکونی یعنی چی؟ یعنی جایی که ساکن می&zwnj;شوید. کجا ساکن می&zwnj;شوید؟ یعنی هرجایی که آرامش پیدا می&zwnj;کنید؛ چون سکنی از سکنه می&zwnj;آید؛ یعنی آرامش.&nbsp;خانه&zwnj;های ما الآن هیچ&zwnj;کدامشان مسکونی نیست؛ یعنی جای سکنی یا سکینه نیست. برای همین است که انسان&zwnj;ها به&zwnj;محض این&zwnj;که فرصتی پیدا می&zwnj;کنند از خانه&zwnj;شان می&zwnj;زنند بیرون. برای این است که آن&zwnj;جا بهشان آرامش نمی&zwnj;دهد؛ برعکس قدیم که همه می&zwnj;آمدند داخل خانه آرامش می&zwnj;گرفتند. علت چه بود؟ چون خانه وسیع بوده، داخلش آب بوده، فضای سبز بوده و مردم اصلاً نیازی برای بیرون&zwnj;رفتن و آرامش یافتن حس نمی&zwnj;کردند. می&zwnj;آمدند داخل خانه و آرامش پیدا می&zwnj;کردند. این اختلافات خانوادگی الآن همه&zwnj;اش به&zwnj;خاطر نوع طراحی است که در خانه&zwnj;ها وجود دارد.</p>
<p style="text-align: justify;"><strong>-&nbsp;&nbsp;&nbsp;&nbsp;&nbsp;&nbsp;&nbsp;&nbsp; از نظر شما خانۀ ایرانی چطور خانه&zwnj;ای است؟</strong></p>
<p style="text-align: justify;">خانه&zwnj;ای که محدودۀ حریم خصوصی و عمومی&zwnj;اش کاملاً مجزاست. ما شاید الآن این حریم را نداریم؛ یعنی شما به&zwnj;محض&zwnj; این&zwnj;که وارد خانه می&zwnj;شوید حس می&zwnj;کنید همه جای خانه دردسترس است، می&zwnj;توانید تا عمق آشپزخانه را ببینید، همۀ پذیرایی را می&zwnj;توانید ببینید و به فضای اتاق خواب&zwnj;ها و سرویس&zwnj;بهداشتی مستقیماً دسترسی دارید که این شاید با فرهنگ ما خیلی تناسب نداشته باشد. [...] مثلاً چیزی به نام &laquo;اُپن&raquo; اصلاً در فرهنگ ما نیست.</p>
<p style="text-align: justify;"><strong>-&nbsp;&nbsp;&nbsp;&nbsp;&nbsp;&nbsp;&nbsp;&nbsp; زندگی الآن ما با زندگی پدر و مادرهایمان در گذشته خیلی تفاوت کرده است؛ به نظرتان این تفاوت&zwnj;ها چه تأثیری بر معماری و طراحی خانه&zwnj;های الآن گذاشته است؟</strong></p>
<p style="text-align: justify;">ما در گذشته از فضاهای اشتراکی بیشتر استفاده می&zwnj;کردیم؛ به&zwnj;طور مثال همۀ خانه&zwnj;ها یک حیاط داشت، حیاط مرکزی که همه [ساکنان آن خانه] می&zwnj;توانستند از آن حیاط مرکزی استفاده کنند و یک خانواده شامل مثلاً چند پسر که داماد شده بودند و چند دختر که عروس شده بودند [می&zwnj;شد که] در یک جمع خانوادگی زندگی می&zwnj;کردند. آشپزخانۀ اشتراکی داشتند، حتی توالت اشتراکی بود، فقط هرکدام یک اتاق داشتند یا حداکثر دوتا اتاق و یک فضای پذیرایی اشتراکی هم داشتند. این مورد خیلی کمک می&zwnj;کرد به اقتصاد خانواده؛ یعنی خیلی راحت&zwnj;تر تشکیل زندگی بدهند، زندگی بکنند، صمیمت بینشان بیشتر بود. به&zwnj;تدریج این فرهنگ تغییر کرد و [در حال حاضر] هر فرد یا هر خانواده دوست دارد همۀ این&zwnj;ها را خودش مستقلاً داشته باشد. خب رشد جمعیت هم باعث شده این اتفاقات در یک مجموعۀ شهری مشکل ایجاد کند و بعد مداوم واحدها کوچک&zwnj;تر شده، کوچک&zwnj;تر شده و آن تفکیک فضاهای عمومی و خصوصی که شاید برای حداقل زندگی شرقی لازم باشد برایمان امکان&zwnj;پذیر نباشد. واحدهایمان کوچک&zwnj;تر شده و این تداخلات هم به وجود می&zwnj;آید دیگر.</p>
<p style="text-align: justify;">طراحی&zwnj;های قدیم فضاهای اشتراکی زیادی داشت و آن فضاهای اشتراکی باعث می&zwnj;شد مردم و همسایه&zwnj;ها همدیگر را بیشتر ببینند. وقتی&zwnj;که همدیگر را بیشتر می&zwnj;دیدند ارتباطشان بیشتر و صمیمیتشان بیشتر بود. الآن هر واحد هر چقدر هم کوچک باشد همۀ احتیاجات را در همان مجموعه دارد و نیازی به بیرون ندارد؛ یعنی ما فضای اشتراکی بیرونی نداریم. طبیعتاً با همدیگر ارتباط هم نمی&zwnj;گیریم، صمیمیت کمتر می&zwnj;شود، حتی دورتر هم هستیم. جدیداً می&zwnj;بینید آسانسور در یک طبقه یک ورودی مستقل دارد. یعنی حتی در فضای عمومی در آسانسور و راه&zwnj;پله هم که محل برخورد دوتا همسایه است شما می&zwnj;بینید طراحی دارد به سمتی می&zwnj;رود که حتی دوست ندارند همسایه&zwnj;شان را ببینند و این نشان می&zwnj;دهد ما داریم به سمت جداشدن از همدیگر پیش می&zwnj;رویم و این اتفاق خوبی نیست متأسفانه.</p>
<p style="text-align: justify;"><strong>-&nbsp;&nbsp;&nbsp;&nbsp;&nbsp;&nbsp;&nbsp;&nbsp; فرض کنید می&zwnj;خواهید یک ساختمان برای خودتان بسازید؛ دوست دارید نمای آن با چه مصالحی باشد؟</strong></p>
<p style="text-align: justify;">دوست دارم ساده باشد، از آجر سنتی باشد، ترکیبی بیشتر، ترکیبش با سنگ؛ آجر با سنگ. [...] ما همیشه می&zwnj;گوییم که پیشرفت وقتی خوب است که اصالت&zwnj;&zwnj;ها از یادمان نرود؛ بومی&zwnj;سازی می&zwnj;گوییم دیگر. این به نوعی بومی&zwnj;سازی است؛ من می&zwnj;خواهم در دنیای مدرن زندگی کنم با امکانات مدرن اما با نگاه به گذشته؛ گذشته&zwnj;ام را یادم نرود. وقتی در آن فضا حرکت کردم یک حسی از گذشته به من منتقل بشود.</p>