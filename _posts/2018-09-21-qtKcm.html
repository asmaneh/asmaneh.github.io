--- 
title: "معرفی کتاب: «نجف، دروازۀ حکمت»" 
authors: zamiri 
types: blog 
featured: false
featureImg: "/assets/img/posts/qtKcm.jpg" 
slug: qtKcm 
gallery: 
- image_path: "/assets/img/posts/qtKcm.jpg" 
  title: "معرفی کتاب: «نجف، دروازۀ حکمت»" 
 
--- 
<p>یاسر طباعْ استاد دانشگاه و مورخ هنر و معماری اسلامی، به همراه خانم سابرینا مروین، محقق باسابقۀ فرانسوی در حوزۀ تشیع، کتاب نجف، دروازۀ حکمت را تألیف کرده&zwnj;اند. این کتاب دربارۀ تاریخ، مذهب، دانش و معماری شهر نجف است و میراث و اهمیت آن، به عنوان یکی از مهم&zwnj;ترین شهرهای مقدس در نزد شیعیان بررسی شده است.</p>
<p>&nbsp;کتاب از شش فصل تشکیل شده است. در فصل اول موقعیت و هم&zwnj;جواری&zwnj; منطقۀ نجف- کوفه و زمینه&zwnj;های پیدایش و رشد شهر نجف بررسی شده و تاریخ این شهر از ریشه&zwnj;های اولیۀ آن در دوران اسلامی تا دوران معاصر بیان شده است. در فصل دوم به بافت شهری نجف، نقشۀ آن در دورۀ پیشامدرن، معماری بومی، مرکز تجاری شهر و همچنین تغییرات جمعیت&zwnj;شناختی آن تا دوران مدرن پرداخته&zwnj; شده است.</p>
<p>فصل سوم به معماری مذهبی نجف و کوفه اختصاص دارد. در این فصل تاریخ معماری حرم حضرت علی علیه&zwnj;السلام و ساختار آن در دوره&zwnj;های مختلف تبیین شده و وضع کنونی و تزیینات شاخص آن وصف شده است. در ادامه دیگر حرم&zwnj;ها و مساجد مهم نجف و کوفه نظیر مسجد کوفه و مسجد سهله به اختصار مطالعه شده و در انتهای فصل منابع حمایتی و اثر بصری معماری مذهبی نجف سنجیده شده است.</p>
<p>بررسی نظام و جایگاه حوزه و مرجعیت شیعه در تاریخ نجفْ موضوع فصل چهارم است که در آن علمای مؤثر، شیوۀ آموزش طلاب و در نهایت چالش&zwnj;های حوزه در دوران مدرن در این شهر بررسی شده است. سپس به موضوع زیارت و آیین&zwnj;های مذهبی و عزاداری اهل تشیع در نجف، در فصل پنجم پرداخته شده و بر نقش کمک&zwnj;های خیریۀ خصوصی و عمومی در تسهیل این مراسم&zwnj;ها تأکید شده است.&nbsp;</p>
<p>در نهایت آخرین فصل کتاب به بررسی تاریخ و ساختار اصلی قبرستان وادی&zwnj;السلام اختصاص دارد و به مناسک تدفین و آداب زیارت در این قبرستان می&zwnj;پردازد. کتابخانه&zwnj;های شهر نجف و مجموعه&zwnj;های نسخ خطی آن نیز در انتهای کتاب شرح داده شده&zwnj;&zwnj;اند. همچنین در حاشیۀ متن، مشاغل سنتی نجف در بازارهای آن که در تشخص بخشیدن به شهر مؤثر بوده و با تاریخ آن پیوند می&zwnj;خورند، معرفی شده&zwnj;اند. علاوه بر این موارد، کتاب شامل تصاویر متعددی از جلوه&zwnj;های مختلف شهر هست که حال و هوای شهر و جلوه های بصری آن را نشان می&zwnj;دهد.</p>
<p>چنان که در مقدمۀ کتاب آمده، نویسندگان برای تألیف کتاب، منابع درجه اول و درجه دوم در این باره را به زبان&zwnj;های عربی، انگلیسی و فرانسه بررسی کرده&zwnj;اند و علاوه بر یافته&zwnj;های باستان&zwnj;شناسی و متون، تاریخ مقدس شهر را، که از متون کهن و از خلال احادیث و روایات قابل ردیابی است و در باورهای مردم نجف ریشه دوانده، مورد توجه قرار داده&zwnj;اند. هدف کتاب برداشتن گامی در جهت معرفی شهر نجف برای عموم افراد تحصیل&zwnj;کرده بوده که به فرهنگ و تاریخ و مذهب آن علاقه&zwnj;مندند.&nbsp;</p>
<p dir="ltr">Tabbaa, Yasser and Sabrina Mervin.&nbsp;<em>Najaf, The Gate of Wisdom</em>. UNESCO: 2014.</p>
<p>ـــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــ</p>
<p><strong>پی&zwnj;نوشت:</strong></p>
<p>نسخۀ اصلی کتاب از&nbsp;<a href="https://upload.wikimedia.org/wikipedia/commons/b/b8/Najaf%2C_the_Gate_of_Wisdom.pdf" target="_blank" rel="noopener">اینجا</a> قابل دسترسی و دانلود است.</p>