--- 
title: "گذاری بر رسوم دارالخلافة" 
authors: mahmoodian_new 
types: bulletins 
categories: borhegozar 
featured: false
attachedPDF: "/assets/pdf/SBH68.pdf" 
slug: SBH68 
--- 
<p>متونی که در روزگار عباسیان نوشته شده، عموماً شامل شواهد و سرنخ&zwnj;های بسیاری است که نشان&zwnj;دهندۀ تداوم سنت&zwnj;های ایرانی در دربار عباسی است. بخش مهمی از این سنت&zwnj;ها را دانشمندان، دبیران و صاحب&zwnj;منصبان ایرانی که به مراکز خلافت عباسی &rlm;مهاجرت کرده بودند به دربار عباسی منتقل کرده و بخشی دیگر را کتاب&zwnj;های فارسی که در این دوره به عربی ترجمه شده بود. به عنوان نمونه، روایتِ مشهور طبری از محاکمۀ افشین مقابل خلیفه معتصم (حک. ۲۱۸ ـ ۲۲۷) نشان می&zwnj;دهد که خلیفه در منزلش کتاب کلیله و دمنه و کتاب مَزْدَک را نگه می&zwnj;داشته است.[۱]&nbsp;&nbsp;</p>
<p>برخی سنت&zwnj;های کهن ایرانی تا امروز تدوام پیدا کرده و به همین دلیل برای ما شناخته&zwnj;شده&zwnj;تر و در نتیجه پیدا کردن نشانه&zwnj;های آن در متون دورۀ عباسی آسان&zwnj;تر است. از این جمله، نوروز است که توصیف&zwnj;های بسیاری از به رسمیت شناختن آن در دربار عباسی وجود دارد. اما گاه این سنت&zwnj;ها برای ما کمتر شناخته&zwnj;شده است و برای دنبال&zwnj;کردنش هم باید آدابِ دربار عباسی را مطالعه کنیم و هم آدابِ دربار ساسانی را. از جملۀ کتاب&zwnj;های مهم برای مطالعۀ آدابِ گوناگون در دربار خلافت عباسی رسوم دارالخلافة نوشتۀ ابوالحسین هلال بن المُحَسّن الصابی (۳۵۹ـ ۴۴۸ق)[۲]&nbsp; است. &rlm;اهمیت این کتابْ برای نشان دادنِ تداومِ آیین&zwnj;های ایرانی در دربارِ عباسی چنان است که استاد شفیعی کدکنی عنوانِ فرعی نقش آیین&zwnj;های ایرانی در نظام خلافت اسلامی را برای ترجمۀ&nbsp; فارسی آن برگزیده.</p>
<p>&nbsp;ایشان در مقدمۀ کتاب در این&zwnj;باره می&zwnj;نویسد:&nbsp;</p>
<p>این کتاب ــ که به ظاهر پیوندی با تاریخ ایران ندارد و چنان می&zwnj;نماید که گزارشی است از چگونگی دستگاه خلافت عباسی در بغداد ــ اگر به دقت بررسی شود سرشار از نکاتی است که برای شناخت اوضاع اجتماعی و تاریخی ملت ما در گذشته آگاهی از آن لازم است [...]. گذشته از نکات تاریخی و اجتماعی، گزارش بسیاری از رسم&zwnj;ها و آیین&zwnj;های ایرانی در این کتاب به عنوان رسوم دستگاه خلافت عباسی در بغداد آمده است که شواهد تاریخی نشان می&zwnj;دهد این رسم&zwnj;ها در ایران قدیم رواج داشته و در دورۀ اسلامی به مرکز خلافت بغداد راه یافته و خود را به گونه&zwnj;ای اسلامی محفوظ نگاه داشته است. نکتۀ دیگری که اهمیت این کتاب را در مسائل ایران&zwnj;شناسی مسلم می&zwnj;دارد واژه&zwnj;های پارسی نغزی است که مؤلف در متن عربی کتاب به کار برده و نفوذ روشن و صریح زبان فارسی را در زبان عربی نشان می&zwnj;دهد. [...] [۳]</p>
<p>هلال بن صابی، که خانواده&zwnj;اش اصالتاً متعلق به حرّان بودند، در بغداد متولد شد و در همان شهر نیز درگذشت. او هم&zwnj;دوره با به تخت نشستنِ خلفای متعدد و حکومتِ آل&zwnj;بویه (حک. ۳۳۴ ـ ۴۴۷ق) در بغداد بود. هلال مدتی در دارالخلافۀ بغداد متصدی دیوان انشاء بود و به همین دلیل &laquo;توانست از تمام شئون و رسوم آنجا آگاهی حاصل کند و از رازهایی که در نهفتِ دیوارها و نهانگاه&zwnj;های آنجا بود آگاه شود و از ساختمان&zwnj;ها و مجالس و خانه&zwnj;ها و راه&zwnj;ها و صحن&zwnj;ها و خزاین و اندرون آن اطلاع حاصل کند&raquo;.[۴] &rlm; او کتاب&zwnj;های بسیاری نوشت که تنها معدودی از آنها، از جمله رسوم دارالخلافه به جای مانده است. رسوم&zwnj; دارالخلافه در بیست و یک فصل تنظیم شده که با توصیف دارالخلافۀ بغداد آغاز می&zwnj;شود و سپس در هرفصل جنبه&zwnj;ای گوناگون از آداب درونِ دربارِ عباسی را شرح می&zwnj;دهد؛ مثلاً می&zwnj;توان به آیین نگارشِ نامه&zwnj;هایی که خلفا می&zwnj;نوشتند یا خطاب به آنها نوشته می&zwnj;شد، آیین لباس پوشیدن خلفا و کسانی که به حضور آنها می&zwnj;رسیدند، آیین خدمت، آیینِ آرایشِ نزدیکانِ خلیفه در &laquo;روز موکب&raquo;، القاب، خطبه&zwnj;های ازدواج و منابر اشاره کرد. هلال بن صابی برای توضیحِ هر یک از این آیین&zwnj;ها غالباً مثال&zwnj;هایی آورده است که گذشته از ازرشِ اطلاعات تاریخی&zwnj;شان، عموماً شامل توصیفِ فضاهایی&zwnj; است که این وقایع در آنها اتفاق افتاده و در نتیجه منبعی مهم برای شناخت معماری بغدادِ آن دوره محسوب می&zwnj;شود. مثلاً به توصیفش از بار عام خلیفه نگاه کنید:</p>
<p>هر روز که روز موکب باشد حاجب حاجبان با کامل&zwnj;ترین جامه&zwnj;ای، از قبای سیاهِ مولد و عمامۀ سیاه و شمشیر و کمربند، حاضر می&zwnj;شود و در پسِ پشت او حاجبان و خلفای ایشان. و او در دهلیز در پشت او می&zwnj;نشیند. اگر خلیفه قصد بار همگانی داشته باشد خادم حَرَمی نامه&zwnj;بر بیرون می&zwnj;آید و حاجب حاجبان را می&zwnj;طلبد. او به تنهایی داخل صحن می&zwnj;شود و زمین را بوسه می&zwnj;دهد و ولیعهد را ــ اگر ولیعهدی باشد ــ و با اولاد خلیفه را ــ اگر اولادی باشد ــ فرا می&zwnj;خواند، سپس وزیر داخل می&zwnj;شود و پرده&zwnj;داران در برابر او راه می&zwnj;روند تا به تخت نزدیک می&zwnj;شود. وقتی نزدیک شد، آنها از وی دور می&zwnj;شوند و وزیر پس از بوسیدن زمین پیش می&zwnj;رود تا به خلیفه نزدیک شود و اگر او را افتخار بوسیدن دست حاصل شد، آن را می&zwnj;بوسد و برمی&zwnj;گردد تا به پنج ذراعی سمت راست تخت برسد. [...] و آنگاه بار عام داده می&zwnj;شود و لشکر داخل می&zwnj;شوند و در دو صف میان دو ریسمان که در &laquo;صحن سلام&raquo; کشیده شده است می&zwnj;ایستند. مقصود از دو ریسمان این است که از ازدحام [...] جلوگیری شود و نیز برای این است که خلیفه کسانی را که در بین این دو ریسمان از دور می&zwnj;آیند ببیند و بداند کیستند و این کار شکوه و جلوۀ بیشتری دارد.[۵&rlm;]</p>
<p>این توصیف به چندین جهت اهمیت دارد: اولاً نشان دادن آدابِ بار عام در دارالخلافۀ عباسی؛ دوماً نشان می&zwnj;دهد که خلیفه برای بار عام در فضایی نیمه&zwnj;باز می&zwnj;نشست که رو به صحنی باز می&zwnj;شد؛ سوماً نشانْ از صحنی خاص در دارالخلافۀ بغداد به نام &laquo;صحن سلام&raquo; می&zwnj;دهد که حداقل گاهی بار عام در آن برگزار می&zwnj;شد. چهارماً، بنا بر این توصیف، برای ایجاد نظم در هنگام بار عام، دو ریسمان در صحن سلام بسته می&zwnj;شد. هلال در توصیفش از خلعت دادن عضدالدوله در دوران خلیفه الطائع&zwnj;الله در جای دیگر کتاب می&zwnj;نویسد: &laquo;و در صحن السلام ریسمان&zwnj;ها بر ستون&zwnj;ها کشیده شد [...]&raquo;[۶]&rlm; که نشان می&zwnj;دهد صحن سلام ستون&zwnj;دار بوده است.</p>
<p>هلال بن صابی در بسیاری موارد خود شاهد عینی روایت&zwnj;هایش بوده است که بر ارزشِ آنها به&zwnj;منزلۀ سند تاریخی می&zwnj;افزاید. به عنوان نمونه در توصیفِ تزییناتِ دارالخلافه و دارالمملکۀ بغداد، هنگام به&zwnj; حضور پذیرفتنِ بزرگان و نمایندگانِ ممالک دیگر می&zwnj;نویسد: &laquo;[...] و من خود در روزگار صمصام&zwnj;الدوله، و به سال ۳۷۶، شاهد آمدنِ {وَردِ} بزرگ رومیان بودم که به دارالمملکه وارد شد [...].&raquo; او سپس توصیفِ قابل توجهی از چگونگی تزیینِ دارالمملکه با &laquo;فرش&zwnj;های عضدی&raquo; و &laquo;پرده&zwnj;های پرنیانی&raquo;، تختگاهِ صمصمام&zwnj;الدوله، و چگونگی به حضور پذیرفتنِ ورد می&zwnj;دهد.[۷]&rlm;</p>
<p>هلال برخی روایت&zwnj;هایش را نیز از قولِ دیگران آورده است. هرچند در این موارد گاه منبعِ خود را ذکر نکرده،[۸] &rlm;در بسیاری موارد در ذکرِ منابعش دقیق بوده است؛ مثلاً در شرحِ بغداد در روزگارِ آبادی&zwnj;اش می&zwnj;نویسد: &laquo;کتابی به دست من افتاد که عنوانش این است:{کتاب فضایل بغداد عراق} و تألیف یزدجرد بن مِهْبُندار فارسی است و برای امیرالمؤمنین المتعضد بالله ــ که درود خداوند بر او باد! ــ تألیف شده است. [...]&raquo;.[۹] &rlm; هلال گاه نیز از منابع شفاهی، به&zwnj;خصوص جدش ابواسحاق ابراهیم صابی نقل کرده که او نیز متصدی دیوان انشاء در دارالخلافۀ بغداد بود.[۱۰] &rlm;هلال گاه نیز به&zwnj;صراحتْ به عدمِ آگاهی خود در مواردی خاص اذعان کرده است؛ مثلاً ذیلِ &laquo;توصیف پیشکش&zwnj;هایی که برای &rlm;خلفا فرستاده می&zwnj;شد&raquo; می&zwnj;نویسد: &laquo;در مورد امیران پیشین آل&zwnj;بویه ــ رضی الله عنهم ــ من اطلاعی ندارم و تفصیل &rlm;آنچه را که فرستاده&zwnj;اند نمی&zwnj;دانم، [...]&raquo;.[۱۱]&rlm;</p>
<p>در مجموعْ رسوم دارالخلافه هرچند کتاب نسبتاً کوچکی است، به دلیل اطلاعات فراوان و دقیقی که دربارۀ آداب دربار عباسی و معماری بغداد آن دوره، به&zwnj;خصوص دارالخلافه و دارالمملکه، به دست می&zwnj;دهد بسیار پرارزش است. چه در توصیف&zwnj;های این کتاب از آداب دربار و چه از معماری کاخ&zwnj;ها، رد پای سنت&zwnj;های دورۀ ساسانی را می&zwnj;توان دنبال کرد که هر کدام خود به تحقیقی مستقل و بحثی مفصل نیاز دارد.</p>
<p>&nbsp;</p>
<p>پی&zwnj;نوشت</p>
<p>&nbsp;۱. محمد بن جریر الطبری، تاریخ الطبری: تاریخ الأمم و الملوک، ج۹، ص ۱۰۸.</p>
<p>&nbsp;۲. ابوالحسین هلال بن المحسن الصابی. رسوم دارالخلافة. به تحقیق میخائیل عواد. بیروت: دارالرائد العربی، ۱۴۰۷ ق.</p>
<p>&nbsp;۳. هلال بن محسن صابی، رسوم دارالخلافه: نقش&zwnj; آیین&zwnj;های ایرانی در نظام خلافت عباسی، ص ۱۷.</p>
<p>&nbsp;۴. همان، ص ۲۳</p>
<p>&nbsp;۵. همان، ص ۸۴ ـ۸۳</p>
<p>&nbsp;۶. همان، ص ۸۶</p>
<p>&nbsp;۷. همان، ص ۲۸ـ ۲۷</p>
<p>&nbsp;۸. به عنوان نمونه در توصیفش از تزیینِ دارالخلافۀ بغداد به مناسبت ورود &laquo;پیغامگزار و نمایندۀ پادشاهِ روم&raquo;. همان، ص ۳۶.</p>
<p>&nbsp;۹. همان، ص ۳۹</p>
<p>&nbsp;۱۰. همان، ص ۲۳</p>
<p>&nbsp;۱۱. همان، ص ۱۰۱</p>
<p>&nbsp;</p>
<p>&nbsp;&rlm;فهرست منابع</p>
<p>&nbsp;صابی، هلال بن محسن. رسوم دارالخلافه: نقش&zwnj; آیین&zwnj;های ایرانی در نظام خلافت عباسی. ترجمۀ محمدرضا شفیعی کدکنی. تهران: کارنامه، ۱۳۹۶.</p>
<p>طبری، محمد بن جریر. تاریخ الطبری: تاریخ الأمم و الملوک. ج۹. بیروت: بی&zwnj;نا.</p>