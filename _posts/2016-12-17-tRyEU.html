--- 
title: "درباره آغاز یک راه" 
authors: zarei 
types: blog 
featured: false
slug: tRyEU 
--- 
<div>
<div>
<p>در یادداشت دیگری نوشتم که سخن ما در حوزه&zwnj;های گوناگون از جمله هنر و معماری به چارچوب&zwnj;های خاصی محدود است. چنانکه دست&zwnj;کم در مدت کوتاه نمی&zwnj;تونیم خود را از بند آنها رها کنیم و هرچه خواستیم بگوییم! اینکه چنین چارچوب&zwnj;هایی چگونه شکل می&zwnj;گیرند و در گذر زمان چطور تغییر می&zwnj;کنند، نیازمند بررسی عوامل گوناگون است. در واقع ویژگی&zwnj;های سیاسی و اجتماعی و اقتصادی هر روزگار و دست&zwnj;های پیدا و پنهان قدرت، تغییرهایی از این دست را به تدریج رقم می&zwnj;زنند و پس از مدتی چارچوب&zwnj;های محکمی برای سخن گفتن ما می&zwnj;سازند؛ بنا بر این شناخت کامل هر ساز و کار سخن نیز در گرو بررسی کل مسیر و تحلیل همه عوامل است. اما به هر حال می&zwnj;دانیم که برخی نقطه&zwnj;ها در هر مسیر، تغییرات را آشکارتر نشان می&zwnj;دهند، و تحولات تدریجی در چنین جایگاههایی بهتر به چشم می&zwnj;آیند. بی&zwnj;شک یکی از مهم&zwnj;ترین چارچوب&zwnj;های سخن در حوزه مورد نظر ما، در ابتدای سده شمسی راه استحکام خود را آغاز کرده است. از هنگامی سخن می&zwnj;گویم که به خواست قدرتی نوپا در حاکمیت و عده&zwnj;ای از متفکران همراهش، بسیاری از شئون در حال دگرگونی بودند و هنر نیز به تبع روزهای خاصی را پشت سر می&zwnj;گذاشت. هنگامی که نشریات و کتاب&zwnj;های گوناگون راه جدیدی را در نگاه به این حوزه نشان می&zwnj;دادند و مؤسسات فرهنگی جدیدی چون انجمن آثار ملی برای صیانت از گذشته درخشان سرزمین ایران پدید آمده بودند. روزگاری که عالمان فرنگی مجال بهتری یافته بودند تا در دشت&zwnj;ها و بیابان&zwnj;های ایران مشغول شناخت سرزمین کهن شوند و دیدنی&zwnj;های ارزشمند آن را به عالم معرفی کنند. اینجا دقیقاً یکی از نقاطی است که عوامل گوناگون و خواست&zwnj;های محکم دست به دست هم داده&zwnj;اند تا چیزی نو پدید آید و نگاهی متفاوت به هنر و معماری ایران شکل گیرد. از همین رو معتقدم که سال&zwnj;های ابتدایی سده شمسی و اندکی پس از آن نقطه آغازی بر شکل&zwnj;گیری یک گفتمان جدید یا چارچوبی نو برای سخن گفتن است. گفتمانی که نگاه به هنر و معماری سرزمین ایران را تغییر می&zwnj;دهد و مفاهیمی نو را به سخن این حوزه وارد می&zwnj;کند. عالمان اروپایی و آمریکایی از جمله آرتور پوپ و آندره گدار و ارنست هرتسفلد، و ایرانیان مؤثر در حوزه فرهنگ از جمله محمدتقی مصطفوی و محمدعلی فروغی و دیگران در چنین موقعی فعالیت خاص خود را آغاز می&zwnj;کنند و در جهت&zwnj;دادن به مسیر جدید مؤثر می&zwnj;افتند. شناخت اندیشه این افراد نیز - با علم به تفاوت در نگاه هرکدام&zwnj;شان - با بررسی همین سیاق ممکن می&zwnj;شود. یکی از تلاش&zwnj;های مهم در این راه، در مقاله &laquo;<a href="http://archnet.org/publications/6761">تاریخ هنر و ناسیون</a>&raquo; به چشم می&zwnj;آید. رِضْوی&nbsp;در این متن می&zwnj;کوشد جایگاه سخن و عمل آرتور پوپ را در نسبت با روزگاری بسنجد که مفهوم جدید &laquo;ملت&raquo; در آن در حال شکل&zwnj;گیری و چیزی به نام هنر ایرانی در زبان&zwnj;ها جاری است. گرچه به اقتضای نوع متن و برخی محدویت&zwnj;ها، نویسنده بیشتر به بررسی رویدادهای کلی حول فعالیت&zwnj;های پوپ و به دست دادن برخی نشانه&zwnj;های تاریخی اکتفا می&zwnj;کند، اما می&zwnj;توان نوشته او را یکی از تلاش&zwnj;های ممکن در راه تبیین چگونگی شکل&zwnj;گیری گفتمان جدید دانست. می&zwnj;توان چنین تأملی را با دقت بیشتر به بررسی جزئیات سخن آرتور پوپ بسط داد و در همین مسیر همه فعالیت&zwnj;های او را نیز بررسی کرد. در واقع تحلیل متن&zwnj;های گوناگون به ادامه این مسیر و دقیق شدن چنین بررسی&zwnj;هایی کمک می&zwnj;کند. برای مثال حتماً می&zwnj;توان کلیات گفتمانی را که رضوی&nbsp;از آن سخن می&zwnj;گوید در مفاهیم مورد نظر پوپ در مقالات او و حین سخنرانی&zwnj;هایش نشان داد. می&zwnj;توان جریان سخن او را در نسبت با مفاهیم دیگری سنجید که حوزه&zwnj;های فکری کلان&zwnj;تر از جمله گفتمان&zwnj;های باستان&zwnj;شناسی و شرق&zwnj;شناسی مهیا کرده&zwnj;اند. چنین تحلیل&zwnj;هایی از نقاط عطف و تغییر تاریخی در گفتمان&zwnj;ها، چه با دقت در جزئیات و چه با بررسی کلان به ما نشان خواهند داد که آنچه امروز - یا در برهه&zwnj;ای از گذشته - درباره هنر و معماری می&zwnj;گوییم و می&zwnj;گفتیم از بدیهیات نیست و می&zwnj;توانست به صورت دیگری شکل بگیرد. در واقع آنچه امروز می&zwnj;توانیم درباره هنر و معماری ایران بگوییم، از جمله واژگان آشنایی چون هنر ایرانی و آثار ملی از جایی آمده&zwnj;اند و ویژگی&zwnj;هایی از زمانه&zwnj;ای خاص را در خود دارند که فقط با کنار گذاشتن بدیهیات سخن می&zwnj;توان مسیر پیدایش آنها را دریافت.</p>
<p>&nbsp;</p>
</div>
</div>
<div dir="ltr">1. Rizvi, Kishwar. 2007. Art History and the Nation: Arthur Upham Pope and the Discourse on &ldquo;Persian Art&rdquo; in the Early Twentieth Century. In Muqarnas: An Annual on the Visual Culture of the Islamic World, XXIV, 45-65.</div>