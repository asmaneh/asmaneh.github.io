--- 
title: "طراحی در بافت‌های تاریخی؛ درس‌گفتاری منتشرنشده از دکتر آیت‌الله‌زاده شیرازی، بخش پایانی" 
authors: r.mojtahedzadeh 
types: blog 
featured: false
slug: CS6n 
--- 
<div>
<div>
<p>حق در فلسفه اسلامی یعنی آنچه باقی است؛ قرآن می&zwnj;گوید کفی که با آب باران بر زمین جاری می&zwnj;شود یا آنچه در کوره&zwnj;ها هنگام ذوب فلزات گرانبها ظاهر می&zwnj;شود، می&zwnj;رود و درنهایت آنچه برای مردم سودمند است، در زمین باقی می&zwnj;ماند. [۱] در اینجا کف نمود باطل و امر گذراست و آب و فلزات گران&zwnj;بها بیانگر حق و امر ماندگار. پس در اینکه زمان همواره در حال تغییر و گذر است، شکی نیست؛ آنچه مهم است آن است که روند تغییرات باید ضرورتا مطابق حق، یعنی امر پایدار و نافع به حال مردم، باشد.</p>
<p>تغییر امری است که در زندگی شهری ما به خوبی احساس می&zwnj;شود. در گذشته خانه&zwnj;های ما برای زندگی پدرسالاری با خانواده گسترده یا چندهسته&zwnj;ای تعریف شده بود. خانه&zwnj;های بزرگ با حیاط مرکزی یا باغ&zwnj;ها و باغچه&zwnj;هایی که تنوع بی&zwnj;نظیری از فضاهای باز و بسته را متناسب با زندگی خانوادگی، با مختصات پیش&zwnj;گفته، دارا بود. امروزه تغییر الگوی زندگی خانوادگی باعث شده تا بسیاری از این فضاها بلااستفاده بماند. مشابه همین موضوع را در مسجدسازی نیز می&zwnj;توان دید. در تاریخ معماری و شهرسازی دوره&zwnj;هایی را شاهدیم که نیاز جامعه مساجد جامع و بزرگ است. در این ادوار حتی بسیاری از مساجد موجود توسعه می&zwnj;یابد. اما از دوره&zwnj;ای به بعد کم&zwnj;کم شکلِ نیاز به مسجد تغییر می&zwnj;کند و مساجد جامع جای خود را به مساجد محلی و کوچک می&zwnj;دهد. امروزه، در دوران پس از انقلاب اسلامی، شاهد ظهور مجدد فضاهای مذهبی بزرگ در قالب مسجد و حسینیه و مصلی&zwnj;ها هستیم. بنابراین تغییر نه تنها همواره وجود دارد، که امری پویا و تا حدی پشبینی&zwnj;ناپذیر است. امروزه زندگی به حدی تجزیه شده که شما حتی نمی&zwnj;توانید به یک پارکینگ دسته&zwnj;جمعی در سطح یک محله فکر کنید، اما این تضمینی نیست که در آینده زندگی جمعی دوباره باب نشود؛ و زندگی از حالت تجزیه شده امروزین بیرون نیاید. همین ویژگی است که مساله برخورد با بافت&zwnj;های تاریخی و نحوه مداخله در آنها را مساله&zwnj;ای جذاب و حساس می&zwnj;سازد. در برخورد با یک بافت تاریخی ما تنها با میراثی از گذشته روبرو نیستیم، بلکه به&zwnj;گونه&zwnj;ای بالقوه با ثروت و ظرفیت آیندگان نیز مواجه&zwnj;ایم؛ به این جهت است که به عقیده من طراحی در بافت یکی از مهمترین و زیباترین درس&zwnj;های رشته معماری و یکی از زمینه&zwnj;های عمده کار حرفه&zwnj;ای شما در آینده است.</p>
<p>بندرت ممکن است به یک معمار شهرکی را در زمینه&zwnj;ای بکر برای طراحی بدهند. کارهای شما اغلب در فضاهای شهری است؛ و در تمام فضاهای شهری، حتی در شهرهای نوسازی چون شاهین&zwnj;شهر، بحث طراحی در بافت و جان&zwnj;بخشی به فضای مرده مطرح است. امروزه در تمام شهرهای ما، چه در مقیاس شهری و چه در مقیاس معماری، به عناصری احتیاج است که بتواند به شهر زندگی ببخشد. بنابراین بحث طراحی در فضای موجود و احیای فضای شهری، که در طرح هفت به&zwnj;طور جدی مطرح است، بحثی است که هرگز پایان نمی&zwnj;پذیرد. یکی از صاحبنظرانی که مباحثش در این زمینه شایسته توجه است، کوین لینچ است. او از شاگردان رایت بود اما تاثیر افکارش عمدتا در حوزه شهرسازی بود. این افکار در دهه ۸۰-۱۹۷۰ از او چهره&zwnj;ای برجسته و ماندگار در حوزه شهرسازی ساخت. شاید مهمترین دغدغه لینچ را بتوان "جستجوی چگونگی توان&zwnj;بخشی به فضای موجود جهت تداوم در طول زمان" دانست. اندیشه&zwnj;های لینچ در این عرصه حتی توانست افکار دولتی را هم تغییر دهد و نگاه جامعه را عوض کند. تمام تلاش لینچ این بود که چگونه می&zwnj;توان از سرمایه موجود و وضع موجود استفاده کرد و جریان و حرکت جدیدی در بافت شهری رقم زد. در اثر تلاشهای او، و کسانی چون او، کم&zwnj;کم این اندیشه در تمام دنیا شکل گرفت که به جای تخریب بافتهای شهری و ایجاد پروژه&zwnj;های نو، که خود منشاء بسیاری از مشکلات اجتماعی و فرهنگی است، دست به بهسازی در محلات قدیمی بزنیم. من امیدوارم، و پیشنهاد می&zwnj;کنم، از طریق کتابهایش چون&nbsp;تئوری شهر خوب[۲]،&nbsp;سیمای شهر،&nbsp;طراحی سایت،&nbsp;این مکان چه زمانی است؟&nbsp;و نظایر آن با افکار او آشنا شوید.</p>
<p>شما، به عنوان یک حرفه&zwnj;ای خوب و متعهد، باید به بستری که روی آن کار می&zwnj;کنید، توجه داشته باشید. در هر فرآیند طراحی باید به این موضوع توجه کنید که این پروژه با ساختمان&zwnj;های اطرافش چه رابطه&zwnj;ای برقرار می&zwnj;کند؟ اصولا چه خدمتی در زیباتر کردن محیط می&zwnj;کند؟ روابطش را متلاشی می&zwnj;کند یا آن را به هم پیوند می&zwnj;دهد؟ در این برخورد نظرگاه فلسفی معمار و مقدار علمی که به قضیه دارد، تعیین کننده است و نقش مهمی دارد. شما، به عنوان یک معمار متعهد و باوجدان، باید به اصولی پایبند باشید که حداقل در بافت شهری نقش منفی نداشته باشد. به ما، در زمان دانشجویی، همواره یاد می&zwnj;دادند معمار کسی است که بدون توجه به بستر و مکان طراحی هر کاری را می&zwnj;تواند انجام دهد. همزمان با ما در اروپا مغایر این تفکر ترغیب می&zwnj;شد. حتی به لوکوربوزیه اجازه ساخت بیمارستانی مدرن در بافت تاریخی ونیز را ندادند. اما اینکه چرا در ایران اینگونه به ما آموزش می&zwnj;دادند، خود حدیث مفصلی است.</p>
<p>لوییس مامفورد در کتاب مشهور خود شهر در تاریخ می&zwnj;گوید "زمانی&zwnj;که دیوار شهرهای قرون وسطی برداشته شد، اقتصاد بی&zwnj;حد و حصر مطرح گشت و برای همین دنیای استعمار گسترش یافت" مامفورد معتقد است که اصولا "اقتصاد مبتنی بر وابستگی" که از پیامدهای استعمار است،&nbsp;ضدتاریخ&nbsp;است؛ زیرا می&zwnj;خواهد شما مصرف&zwnj;کننده باشید و برای این کار نباید به گذشته و سنت پایبند باشید، به این جهت تاریخ را برای شما ضد ارزش می&zwnj;کند. اینگونه، شما با بریدن از گذشته و هویت خود به مصرف&zwnj;کننده تولیدات استعمار بدل می&zwnj;شوید. در کشور ما معضل مصرف&zwnj;کنندگی مضاعف است، زیرا علاوه بر آنکه خودمان تولیدکننده نیستیم، در مصرف نیز بی&zwnj;اختیاریم و به بلوغ فکری نرسیده&zwnj;ایم. به&zwnj;عنوان مثال در اندونزی ایتالیایی&zwnj;ها یک ماشین کوچک طراحی کرده&zwnj;اند که بتواند به راحتی در بافت حرکت کند. یعنی اندونزیایی&zwnj;ها چیزی را برای مصرف خواسته&zwnj;اند که در عین برآوردن نیاز امروزشان با بافت تاریخیشان نیز هماهنگ باشد، اما ما اغلب اینگونه نبوده&zwnj;ایم.</p>
<p>امروزه شرط اول برای حرکت رو به جلو رها شدن از مصرف&zwnj;زدگی است. نه تنها مصرف&zwnj;زدگی اقتصادی، بلکه مصرف&zwnj;زدگی فکری و فرهنگی. ما در شرایطی می&zwnj;توانیم به&zwnj;روز و پیشرو باشیم که در تمام زمینه&zwnj;ها به تفکر مولد رو بیاوریم. معماری ما زمانی امروزی می&zwnj;شود که ما در تفکر و عمل مولد باشیم نه مقلد. هنگام طراحی در بافت&zwnj;های تاریخی نیز باید این اصل را مدنظر قرار دهیم. پیش از هر عملی باید بیندیشیم؛ حتی اگر اشتباه هم فکر کنیم، بهتر از عمل تقلیدی و بدون فکر است. در الگوگیری از جاهای دیگر باید فقط روش&zwnj;ها را بگیریم، نه مبانی نظری آنها را. مبانی تفکرمان را باید خودمان بسازیم، البته اشکال ندارد در این مسیر با دیگران هم تعامل کنیم. حتی فراتر از آن ایرادی ندارد که مصالح اندیشه آنها را وام بگیریم و با هاضمه خود از این مصالح کاخی بنا کنیم، چنانچه دانشمندان مسلمان کردند؛ اما نمی&zwnj;توانیم صرفا انعکاسی از صدای دیگران باشیم و مدعی اندیشه&zwnj;ورزی و تولید اندیشه هم باشیم. متاسفانه امروز از تغییراتی که در جهان رخ می&zwnj;دهد تنها موج و سایه&zwnj;اش به ما می&zwnj;رسد و ما هم به همان دل خوش کرده&zwnj;ایم. آیا معماری پست&zwnj;مدرن یا دیکانستراکشن نشات گرفته از نیاز ماست؟</p>
<p>ما می&zwnj;توانیم آنچه را که ذهنیت&zwnj;های کاذب به وجود آورده دور بریزیم، و یک انقلاب فکری رقم بزنیم. ما باید در معماریمان و طراحی&zwnj;هایمان ضوابطی را مبنا قرار دهیم که با تفکر مستقل و آزاد به دست آورده&zwnj;ایم. حتی اگر اشتباه هم فکر کنیم باید مبانی تفکرمان را ذکر کنیم و بگوییم براساس این مبانی به این نتیجه رسیده&zwnj;ام. خلاقیت واقعی نیز از این مسیر حاصل می&zwnj;شود. اساسا تامل و درون&zwnj;نگری است که مقدمه خلاقیت است و ما باید این را در مدارس معماری&zwnj;مان آموزش دهیم. ما باید معمارانی تربیت کنیم که از حاصل کارشان، که فرایند همزمان تفکر و خلاقیت است، دفاع کنند.</p>
<p>در طرح (۷) مهمترین نقطه تفکر، همنشینی نو و کهنه است. شما وظیفه دارید بیندیشید که نو و کهنه چگونه همنشین می&zwnj;گردند. در کهنه تجربه&zwnj;ای است که می&zwnj;توان از آن بهره گرفت. نو هم انرژی دارد که می&zwnj;تواند به کهنه جان دهد، درست مثل برخورد مرید و مراد و جوان و پیر دیر. اما همانگونه که هر رابطه مرید و مرادی در آغاز نیازمند عنصری است که طلب خوانده&zwnj; می&zwnj;شود، بهره گرفتن از تجارب کهن در آثار نو نیز محتاج طلب و اشتیاق است. ما باید سودای بهره&zwnj;وری از تاریخ&zwnj;مان را داشته باشیم. معماری گذشته ما سرشار از چنین سودایی است. اصفهان، همین شهری که شما در آن مشغول تحصیلید و خود مدرسه بزرگ معماری و بلکه بزرگترین مدرسه معماری است، بهترین نمونه رابطه نو و کهنه است. صفویان با انتخاب باغ نقش جهان به عنوان مقر حکومت درواقع خود را با امتداد شریان&zwnj;های کهن شهر پیوند زدند. حتی الگوی میدان نقش جهان را از میدان کهنه، البته با نیازهای خودشان، گرفتند. وقتی خواستند اصفهان را به قطبی نو در برابر استانبول تبدیل کنند، طوری عمل کردند که نه تنها به بافت کهن آسیب نرسید بلکه از آن نیرو و استعانت گرفتند. در واقع شهر کهن را به قطب قوی مردمی تبدیل کردند و در مجموع کلان&zwnj;شهری طرح ریختند که پذیرای توسعه و حضور عقاید مختلف (از مسلمان و زرتشتی و مسیحی) بود. شهر علاوه بر بستر تاریخی و انسانی، با عناصر و پتانسیل&zwnj;های طبیعی پیرامون خود نیز رابطه&zwnj;ای دوستانه و سازگار برقرار کرد. در طرح جامع عباسی نه&zwnj;تنها&nbsp; رودخانه، با پل&zwnj;ها و جشن&zwnj;های آب&zwnj;پاشان و آتش&zwnj;باران سالانه، به داخل شهر و جریان زندگی مردمان شهر کشیده شد، بلکه امتداد دادن باغها تا دامنه کوه صفه، کوه را نیز به پرسپکتیو شهر داخل و به نقطه عطفی در منظر شهر تبدیل کرد. اینها همه درسهایی است که ما از معماری اصفهان به عنوان معماری&zwnj;ای در کنار بافت موجود و بستر طبیعی موجود می&zwnj;توان گرفت، و آموختن و به کار بستن چنین دروسی است که می&zwnj;تواند از خاک طلا بسازد. [پایان]</p>
</div>
</div>
<div>۱. اشاره به آیه ۱۷ سوره رعد.</div>
<div>۲. این کتاب، که توسط آقای دکتر بحرینی به فارسی ترجمه شده، در نخستین چاپ&zwnj;ها تحت عنوان "تئوری شکل خوب شهر" منتشر گردید، اما چاپ&zwnj;های اخیر آن با حذف صفت خوب، با عنوان"تئوری شکل شهر" عرضه گردیده است. به&zwnj;شخصه فکر می&zwnj;کنم با توجه به محتوای کتاب معادل پیشنهادی زنده&zwnj;یاد شیرازی، یعنی تئوری شهر خوب، معادل بهتری است.</div>