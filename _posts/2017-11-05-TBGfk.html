--- 
title: "معماری زندگی خصوصی، خانه‌ها و ذهنیت‌ها (۲)" 
authors: msoltani 
types: blog 
tags: خانه,معماری خانه,تاریخ معماری,مهدی سلطانی,آسمانه,مطالعات معماری ایران 
featured: false
slug: TBGfk 
excerpt: "خانه هم نشانه و هم ابزار سازمان و سامان یافتن است. این فضا، هسته اصلی برای رویدادهای مختلف زندگی است. از این روست که توصیف و تشریح فضاهای داخلی بخشی از توجه رمان نویسان و معلمان و فیلسوفان اخلاق را فرا می‌گیرد. بالزاک به میزان اشتیاق اهالی رابوردین به زندگی داخل اتاق‌های نشیمن توجه می‌کند. زولا به وابستگی مردم به تخت‌خوابها می‌پردازد. مارسل پروست از فانتزیهایی که در اتاقها شکل می‌گیرد، می‌گوید. " 
--- 
<div>
<div>
<p style="text-align: justify;">خانه هم نشانه و هم ابزار سازمان و سامان یافتن است. این فضا، هسته اصلی برای رویدادهای مختلف زندگی است. از این روست که توصیف و تشریح فضاهای داخلی بخشی از توجه رمان نویسان و معلمان و فیلسوفان اخلاق را فرا می&zwnj;گیرد. بالزاک به میزان اشتیاق اهالی رابوردین به زندگی داخل اتاق&zwnj;های نشیمن توجه می&zwnj;کند. زولا به وابستگی مردم به تخت&zwnj;خوابها می&zwnj;پردازد. مارسل پروست از فانتزیهایی که در اتاقها شکل می&zwnj;گیرد، می&zwnj;گوید. به این ترتیب شعار جدیدی شکل گرفته بود: به من بگو چگونه زندگی می&zwnj;کنی، من خواهم گفت که چه کسی هستی!</p>
<br />
<p style="text-align: justify;">خانه با ویژگی&zwnj;های خاص خود، به عنوان حریمی جدا از جامعه و البته در مصالحه با آن بود که معمار طراح و سازنده آن محسوب می&zwnj;شد. معمار با سازماندهی اتاقها، تعیین موقعیت آنها، ابعادشان و نامگذاری آنها، به هر کدام از این مکانها، شخصیت متفاوتی می&zwnj;داد. او با طراحی این فضاها، روابط بین اربابان و نوکران، مردان و همسرانشان، والدین و کودکانشان را تنظیم می&zwnj;کرد.</p>
<br />
<p style="text-align: justify;">خانه همچنین یک پناهگاه است؛ پناهگاهی از مزاحمت&zwnj;های اطرافیان و همسایه&zwnj;ها و جستجو&nbsp; و استنطاق دولت&zwnj;ها. این موضوع در انقلاب فرانسه مطرح شد که این از حقوق بشر است که زمانی که تهدید می&zwnj;شود، پناهگاهی داشته باشد و بنابراین خانه&zwnj;ها حد و حریم غیرقابل شکستن محسوب می&zwnj;شد و حملات شبانه به خانه&zwnj;ها ممنوع شد. این در واقع طرح اولیه&zwnj;ای از حریم خصوصی قانونی بود. در قرن ۱۹ مکان خصوصی به صورت معادلی برای حریم خصوصی مطرح شد و تلاش برای یافتن چیزی که در یک خانه شخصی و به صورت خصوصی رخ می&zwnj;داد، ممنوع شد. ورود به یک خانه، چه از طریق بازشدن قفل در و یا یافتن مجوز ورود از دربان رخ می&zwnj;داد، به همراه گذر از یک واسطه محدود کننده&zwnj;ی ورود بود و به معنای ورود به فضایی بود که هرکسی اجازه&zwnj;ی ورود به آن را نداشت. با دقت در سازماندهی فضاها، می&zwnj;شود فضاهای خانوادگی و فضاهای عمومی را تشخیص داد. توجه به حریم&zwnj;های خصوصی و عمومی در خانه&zwnj;ها در نیمه&zwnj;ی اول قرن ۱۹ به تغییرات معمارانه در سازماندهی و تعریف فضاها، منجر شد. خانواده باید در خانه که قلعه&zwnj;ی او محسوب می&zwnj;شد، از جهان بیرون محافظت شود و افراد در اتاقهایش استقلال نسبی داشته باشند. آنطور که میشله نوشته است: &laquo; خانه باید از خانواده در برابر چشمان اربابان و یا دشمنان محافظت کند، چرا که این نگاهها زندگی یک زوج و کودکانشان را خراب می کند&raquo;. تعاریف این چنین از حریمهای بین اربابان و نوکران، و زوج&zwnj;ها و کودکانشان، بر معماری فضاها اثر می&zwnj;گذاشت.</p>
<br />
<p style="text-align: justify;">اتاق خواب، یک پناهگاه و یک فضای محرمانه و خصوصی واقعی است. تغییر شکل و ماهیت آن، تاریخ اسرار خانه را افشا می&zwnj;کند؛ در واقع می&zwnj;توان گفت اتاقی که برای خواب والدین در خانه اختصاص داده می شود، محرمانه&zwnj;ترین فضاهاست. بالزاک درباره&zwnj;ی تخت&zwnj;خواب می&zwnj;نویسد: تخت خواب ازدواج است! او تخت&zwnj;های دوتایی جدا از هم را مورد انتقاد قرار داده است. پیش از قرن هجدهم، حداقل در خانواده&zwnj;های مرفه، اتاقهای جداگانه برای خانم و آقا در نظر گرفته می&zwnj;شد. اتاقی که به والدین اختصاص می&zwnj;یافت، به خصوص در میانه طبقه&zwnj;ی بورژوا و متوسط جامعه، به تدریج رایج شد.</p>
<br />
<p style="text-align: justify;">نقش فزاینده&zwnj;ی کودکان در خانواده&zwnj;ها که منجر به افزایش تعداد پرستاران کودک در انگلیس ویکتوریایی شده بود، قبل از دهه&zwnj;ی ۱۸۷۰ م منجر به تغییراتی اساسی در معماری و امکانات خانه&zwnj;های فرانسوی، حتی به صورت پراکنده نشد. اتاق کودکان، فقط اتاق کوچکتری بود که با بقیه خانه در ارتباط مستقیم بود و مراقبت و کنترل کودکان را آسان&zwnj;تر می&zwnj;کرد. البته کودکان به راحتی داخل این اتاقهای کوچک نمی&zwnj;رفتند و بنابراین یا باید از آنها خواسته می&zwnj;شد و یا به اجبار و فرمان والدینشان می&zwnj;پذیرفتند که داخل اتاقشان بروند.</p>
<br />
<p style="text-align: justify;">خانواده در قرن ۱۹ و در قلعه&zwnj;ی مستقل خودش، تمامیت&zwnj;خواه است. افراد خانواده در درون آن کنترل می شدند و رازهای آنها جستجو و ممنوع می&zwnj;شد. مثلا برای یک زن متاهل دشوار بود که دفترچه&zwnj;ی خاطراتی داشته باشد، چرا که فضای خصوصی مختص به او وجود نداشت. برای آفریدن فضاهای خصوصی نیاز بود که فردگرایی رشد بیاید و از استقلال مورد نیاز فیزیکی و ذهنی یک فرد آگاهی عمومی به وجود بیاید.</p>
<p style="text-align: justify;">&nbsp;</p>
</div>
</div>