--- 
title: "معماری در مقام «موضوع» تاریخ" 
authors: oshams 
types: blog 
featured: false
slug: jVJi6 
--- 
<p>- عالَم معماری گذشته علاقمندان فراوانی دارد. کسانی همچون اهل تفنن، هنردوستان، معماران غیردانشگاهی که در گذشته غور می&zwnj;کنند، نویسندگان حرفه&zwnj;ای همچون اهل مطبوعات و سفرنامه&zwnj;نویسان و زندگی&zwnj;نامه&zwnj;نویسان، راهنمانویسان گردشگری، باستان&zwnj;شناسان، پژوهشگران مربوط به امور اجرایی مرمت و حفاظت آثار و محوطه&zwnj;های تاریخی و مانند اینها، هر یک به گونه&zwnj;ای اخبار عالم معماری گذشته را از خلال نوشته&zwnj;ها، مدارک تصویری، بناها و مکان&zwnj;های مصنوع باقی&zwnj;مانده دنبال می&zwnj;کنند.</p>
<p>- علاوه بر اینها، معماری برای مورخان نیز اهمیت فراوانی دارد. همۀ اقسام آثار معماری بالقوه در حکم شاهد مسائل تاریخی است. ممکن است مورخ تاریخ اندیشه، تاریخ اجتماعی، تاریخ جمعیت، تاریخ فرهنگی، تاریخ نهادها، تاریخ نظامی، تاریخ دین، تاریخ علم، تاریخ سیاست، تاریخ&zwnj;های ملی و منطقه&zwnj;ای و مانند اینها آثار معماری را همچون شاهد رویدادی بیابد و بکوشد برپایۀ این شواهد بفهمد که در گذشته چه روی داده است تا بتواند توضیحی برای آن رویداد عرضه کند. مورخ تاریخ فرهنگی آثار معماری را ــ همچون موسیقی و نواها، زبان، آداب و رسوم، قواعد و مانند اینها ــ از مظاهر فرهنگ می&zwnj;داند و می&zwnj;کوشد تا با تکیه بر این شواهد، مسیر حرکت مُحرک و اوج و افول موجود واحدی به نام فرهنگ در ادوار مختلف را تبیین کند. بر همین سیاق، بناها و مکان&zwnj;های مصنوع برای مورخ اجتماعی یا سیاسی در حکم شاهدی برای چگونگی ارتباط اعضای جامعه با یکدیگر یا سازوکار توزیع و تبادلات قدرت در جامعه است. افزون بر آثار معماری، ممکن است اخبار عمل و عاملان و مواد معماری نیز برای مورخ در حکم شاهد باشد.</p>
<p>- اگر تاریخ ــ به معنایی که در فلسفۀ نقدی تاریخ منظور است ــ انواعی داشته باشد، به نظر می&zwnj;رسد معیار تمایز برخی از انواع از بقیه &laquo;موضوع&raquo; تاریخ یا حوزۀ موضوعی پژوهش تاریخی باشد. &nbsp;مثلاً موضوع تاریخ اصفهان یا تاریخ دین یا تاریخ نظامی به ترتیب اصفهان و دین و امور نظامی است. اما برخی دیگر از انواع تاریخ به اعتبار روش[1] یا رویکرد[2] یا دیدگاهی[3] متمایز اند. مثلاً تاریخ اجتماعی یا فرهنگی گواه بر رویکردی در تاریخ است، حال&zwnj;آنکه تاریخ ایران چنین نیست. می&zwnj;توان تاریخ ایران را با رویکرد اجتماعی نوشت. افزون بر اینها، به نظر می&zwnj;رسد دستۀ دیگر تاریخ&zwnj;هایی باشد که تبیین تاریخی بر پایۀ نظریه&zwnj; یا مکتب خاصی است؛ همچون مارکسیسم، فمینیسم یا پدیدارشناسی باشد و مانند اینها.</p>
<p>- بر سیاق تاریخ&zwnj;هایی که آنها را به واسطۀ &laquo;موضوع&raquo; از بقیۀ انواع تاریخ تمیز داده&zwnj;اند، عقلاً می&zwnj;توانیم از تاریخی سخن بگوییم که موضوع آن معماری است؛ خواه این نوع تاریخ در عالم واقع محقق شده باشد و خواه نه؛ خواه مورخانی باشند که کار خود را تاریخ معماری بنامند، خواه نباشند. اگر چنین باشد، تاریخ معماری تاریخِ چیست؟</p>
<p>- تا اینجا طوری از &laquo;تاریخ&raquo; و &laquo;معماری&raquo; سخن گفتیم که گویی می&zwnj;دانیم تاریخ چیست و معماری کدام است. حال آنکه بر سر چیستی مفهوم تاریخ و مفهوم معماری اجماعی نیست و سلسلۀ درازدامن بحث&zwnj;های مدرسیِ حول این دو مفهوم شاهد این بی&zwnj;توافقی است. هم تاریخ و هم معماری مفاهیمی تاریخی&zwnj;اند و معنای آنها طی زمان تغییر کرده است، هرچند که لفظ این مفاهیم ثابت باشد و با لفظی مشترک دربارۀ آن اندیشیده باشند.</p>
<p>- عجالتاً فرض کنیم که می&zwnj;دانیم تاریخ چیست یا دست&zwnj;کم وقتی می&zwnj;گوییم تاریخ، می&zwnj;دانیم مقصودمان کدام معنای تاریخ است. مثلاً فعلاً&nbsp; تاریخ را چیزی بدانیم که مورخ دربارۀ &laquo;رویدادها&raquo; باور دارد و می&zwnj;نویسد. آنگونه که فیلسوفانی نظیر کالینگوود مدعی&zwnj;اند، مورخ در این کار مشابه کار کارآگاهی جنایی است که می&zwnj;کوشد با تفسیر شواهد مسیر تفکر مجرم و نیز خودِ اندیشۀ منجر به جرم را در ذهن خود بازسازی می&zwnj;کند. به سخن دیگر، مورخ نیز با قرائت شواهد خود را به جای شخصیت تاریخی می&zwnj;نهد تا بتواند به جای او رویداد تاریخی را &laquo;دوباره بازی کند[4]&raquo; و منطق و خردِ اندیشۀ آن شخصیت تاریخی را دریابد و بدین ترتیب، حقیقت گذشته را درک کند. به این ترتیب منظور از تاریخ ــ یا همۀ انواع تاریخ، اگر بتوان چنین گفت ــ تاریخ اندیشه است.</p>
<p>- حال دوباره می&zwnj;پرسیم: تاریخ معماری ــ به معنایی که پیش&zwnj;تر گفتیم، تاریخی که صرفاً موضوع آن معماری است ــ تاریخِ چیست؟ استقرائاً می&zwnj;دانیم که اهل تاریخ و نظریۀ معماری از معماری در شش مقام سخن گفته&zwnj;اند: حرفه، رشتۀ دانشگاهی، هنر، پیشه[5]، معرفت (یا علم تجربی[6])، و فن[7]. مقصود از معماری در مقام موضوع تاریخ کدامیک از اینهاست؟ وقتی در این تاریخ از جریان رویدادهای مربوط به آثار معماری، عمل معماری، عاملان معماری و مواد معماری سخن می&zwnj;گوییم، معماری را در کدامیک از مقام&zwnj;های یادشده در نظر داریم؟ تبیین و تفسیر رویدادی مثل ساخته&zwnj;شدن بنا یا توضیح پدیده&zwnj;ای مانند مجموعۀ بناهای متعلق به یک معمار یا متعلق به یک سبک، هنگامی که مقصودمان از معماری حرفه یا معرفت یا فن باشد، یکسان نیست؛ بنا در یکی محصول حرفه و نظام&zwnj;های مرتب بر حرفه است، در دومی نتیجه و باقی&zwnj;ماندۀ وجود نوعی معرفت است که عالمانی (شاید برخی از معماران) بر آن علم داشتند، در آخری هم نتیجۀ کاربست فنون و شیوه&zwnj;های بنایی و ساختمان&zwnj;سازی.</p>
<p>- ممکن است معماری در هریک از مقام&zwnj;های یادشده ــ حرفه، رشته، هنر، پیشه، معرفت، فن ــ موضوع تاریخ&zwnj;پژوهی باشد و مورخ از رویدادهای مرتبط با اقسام بناها و عمل و عاملان و مواد معماری سخن بگوید و در صدد توضیح و تبیین آنها برآید. آیا عقلاً ممکن است که مورخ بتواند مسیر و محصول اندیشۀ منجر به رویداد معماری را در ذهن خود بازسازی کند و خود را چنان در جای عاملان تاریخی بنهد که گویی دارد آن را از نو بازی می&zwnj;کند؟ اگر اندیشۀ منجر به فعلِ عاملان معماری، مثلاً اندیشه&zwnj;ای که منجر به برپایی بنایی یا شهری شده است، متکی به معرفتی درونی و نا آشکار باشد آیا ممکن است مورخ، صرفاً با اتکا بر شواهد برجای&zwnj;مانده از آن معرفت و بدون دانستن آن معرفت، بتواند مسیر و محصول تفکر را در ذهنش بازسازی کند؟</p>
<p>&nbsp;</p>
<p dir="ltr">[1] Method<br />[2] Approach<br />[3] Point of View, Paradigm<br />[4] Re-enactment<br />[5] Craft<br />[6] Science<br />[7] technique</p>