--- 
title: "فرجام شوم (به‌مناسبت سالگرد حمله به سفارت روسیه و قتل گریبایدوف) | بهنام ابوترابیان" 
authors: asmaneh 
types: blog 
tags: سفارت روسیه,گریبایدوف,قتل گریبایدف,حمله به سفارت,حمله به سفارت ر.سیه,بهنام ابوترابیان,آسمانه,مطالعات معماری ایران,دانشگاه هشید بهشتی 
featured: false
featureImg: "/assets/img/posts/rBJCt.jpg" 
slug: rBJCt 
gallery: 
- image_path: "/assets/img/posts/rBJCt.jpg" 
  title: "فرجام شوم (به‌مناسبت سالگرد حمله به سفارت روسیه و قتل گریبایدوف) | بهنام ابوترابیان" 
 
excerpt: "خبر آشوب که به ارگ رسید فتحعلی شاه دستوراتی برای سرکوب اغتشاش صادر کرد. میرزا محمدعلی خان همراه با شماری از نوکرانش همزمان با حمله‌ به میرزا یعقوب در صحنه حاضر شده بود. کوشش‌های او بی‌اثر بود. نسقچی‌باشی و تعداد زیادی از صاحب منصبان دربار پی در پی اعزام شدند تا اغتشاش را بخوابانند اما زورشان به جمعیت نمی‌رسید." 
--- 
<p><strong>فرجام شوم</strong></p>
<p>به&zwnj;مناسبت سالگرد حمله به سفارت روسیه و قتل گریبایدوف</p>
<p>بهنام ابوترابیان<br /><br />خبر آشوب که به ارگ رسید فتحعلی شاه دستوراتی برای سرکوب اغتشاش صادر کرد. میرزا محمدعلی خان همراه با شماری از نوکرانش همزمان با حمله&zwnj; به میرزا یعقوب در صحنه حاضر شده بود. کوشش&zwnj;های او بی&zwnj;اثر بود. نسقچی&zwnj;باشی و تعداد زیادی از صاحب منصبان دربار پی در پی اعزام شدند تا اغتشاش را بخوابانند اما زورشان به جمعیت نمی&zwnj;رسید.<br />سرانجام شاه دو تن از فرزندانش را مأمور ختمِ غائله کرد. علیشاه ظل&zwnj;&zwnj;السلطان و امامویردی میرزا کشیکچی&zwnj;باشی با هرچه غلام کشیک و عمله&zwnj;ی دربار و محافظینِ ارگ بود برای سرکوبِ شورش اعزام شدند. پس از خروجِ این گروهِ پرتعداد دروازه&zwnj;های ارگِ بی&zwnj;دفاع بسته شد تا عواقبِ بلوا گریبان&zwnj;گیرِ سلطان نشود. یک شورشِ تمام&zwnj;عیار پایتختِ شاه را به لرزه درآورده بود!<br />علیشاه، مهم&zwnj;ترین شخص شهر پس از شاه، پیشاپیش سواران می&zwnj;تاخت. پیاده&zwnj;نظام به دنبالِ او گذر&zwnj;ها و کوچه&zwnj;های خاکی و گلی را با نفس&zwnj;نفس و عرق&zwnj;ریزان می&zwnj;دویدند. در طولِ راه، از راسته&zwnj;ی اصلیِ بازار که می&zwnj;گذشتند، ازدحامِ جمعیت در معابرِ تنگ عبورشان را کند و دشوار می&zwnj;ساخت. ظل&zwnj;السلطان تا می&zwnj;توانست عربده می&zwnj;کشید و با شلاق مردم را کنار می&zwnj;راند اما چندان فایده نداشت.<br />گریبائِدوف همچنان غرقِ در فکر بود که لرزش&zwnj;های سقفِ خوابگاه او را به خود آورد. همه داشتند به سقف نگاه می&zwnj;کردند که از بالا با چوب و تیر و دست و پا در حالِ تخریب بود. اندکی گذشت و سقف سوراخ شد. ناغافل تیری از آن بالا شلیک شد.<br />صدای برخوردِ یک جسمِ سنگین به زمین برخاست. میرزا مجهول رو برگرداند و دید ساشکا در آغوشِ برادرِ ناتنی&zwnj;اش مشغولِ جان دادن است. اطرافیان وزیر مختار را به سمت شاه&zwnj;نشین می&zwnj;کشیدند که از آن مهلکه برهانندش ولی او پریشان&zwnj;حال بانگ می&zwnj;زد: &laquo;ببین! ببین! الکساندر را کشتند!&raquo;.<br />قبل از اینکه آنها به اتاقِ بزرگِ مرکزی برسند دو عضوِ دیگرِ گروه نیز تیر خوردند و بر زمین افتادند. حین عبور از راهروی باریکِ کفش&zwnj;کن میرزا مجهول و آقا محمد علی نوکر شاهزاده عباس میرزا سعی کردند به میانِ جمعیتِ مهاجم پناه ببرند؛ اما نشد.<br />میرزا مجهول هنوز آنقدر هوشیار بود که وحشت از مرگ را در چهره همراهانش ببیند. صورتِ برخی که همچون مرده&zwnj;ها سفید شده بود و ناامیدی درونشان موجه می&zwnj;زند. چند تن از قزاق&zwnj;ها همچنان مصمم به مقاومت و جان&zwnj;فشانی بودند. اما شاه&zwnj;نشین از اتاقِ خواب نیز خطرناک&zwnj;تر بود. پنجره&zwnj;های بزرگش همه&zwnj;چیز را در معرضِ دیدِ کسانی قرار می&zwnj;داد که واردِ حیاط شده بودند. ماندن در آن اتاق برای مدت زیاد امکان&zwnj;پذیر نبود.<br />گریبائِدوف در پناه اطرافیانش، انتهای اتاق، دست به سینه گام می&zwnj;زد و هر از گاهی دست&zwnj;هایش را با تشویش میان موهایش می&zwnj;برد. پیشانی&zwnj;اش، در اثرِ ضربه&zwnj;ای که به سمتِ راستِ سرش خورده بود، خونین بود. با لحن سؤالی میرزا مجهول را خطاب قرار داد و گفت: آنها ما را خواهند کشت؟ میرزا ما را خواهند کشت؟ میرزای بیچاره تنها توانست سرش را به علامتِ تصدیق تکان دهد اما نتوانست آخرین کلماتی که او ادا می&zwnj;کرد را درست بشنود: &laquo;FuthAlli Shah! FuthAlli Shah! Jensoudre, jensoudre&raquo;.<br />ناگهان توجه میرزا مجهول به دکتر مالم&zwnj;برگ در حیاط جلب شد که با سلاحش، یک خنجر کوچک اروپایی، سعی می&zwnj;کرد جلوی ورودِ مهاجمان را به اتاق بگیرد. او همه را شجاعانه کنار می&zwnj;زد تا اینکه به حریفی قدر و تنومند برخورد. چند ضربه&zwnj;ی تیغ با هم رد و بدل کردند. جوان تنومند شمشیرش را بالا برد و به سمت سر پزشک فرود آورد. مالمبرگ بازویش را محافظِ سر قرار داد. دستِ چپش قطع شد و روی سنگفرشِ حیاط افتاد. او بدون دلهره به شاه&zwnj;نشین عقب&zwnj;نشینی کرد. پرده&zwnj;ی یکی از درب&zwnj;ها را درید تا دورِ عضو مجروحش ببندد. خواست دوباره بازگردد که برخی جلویش را گرفتند. او علی&zwnj;رغمِ تلاشِ آنها از ارسی&zwnj;های شکسته و داغان بیرون جست و خود را روی بدن&zwnj;های مجروحِ کسانی انداخت که موردِ اصابتِ پاره&zwnj;سنگ قرار گرفته بودند؛ او نیز رفت و دیگر بازنگشت.<br />حیاط مملو از کسانی شده بود که روی دیوار&zwnj;ها داخل آمده بودند و آخرین نفراتِ مستخدم و قرار جلوی درها و پنجره&zwnj;ها در حال مقاومت بودند. گهگاهی سروصدای شلیکِ گلوله از یک گوشه برمی&zwnj;خاست و بدنِ بی&zwnj;جانِ یک نفر روی زمین می&zwnj;افتاد. روشن بود که تا دقایقی دیگر آخرین مردِ محافظ نیز از پای در خواهد آمد و مهاجمان به درونِ اتاق نفوذ خواهند کرد. محاصره&zwnj;شدگان به انتهای تالار و پشتِ یک دیواره خزیدند و پناه جستند. میرزا سلیمان و میرزا نریمان نتوانستند همراه با دیگران در این عقب&zwnj;نشینی همراه باشند. بنابراین پشتِ درِ ورودی مخفی شدند.<br />از در و پنجره چند نفر قمه به دست و مسلح بالاخره توانستند به داخلِ اتاق نفوذ کنند. دو نفرشان سعی کردند خود را به انتهای اتاق و محلِ اختفای همراهانِ وزیرمختار برسانند. میرزا مجهول خنجری را که دمِ پایش پیدا کرده بود محکم به دست گرفت و بی&zwnj;رمق و ناامید جلوی آن دو پرید. آنها به محضِ دیدنش از ترس پا به فرار گذاشتند. میرزا مجهول که نمی&zwnj;توانست دست دادنِ این فرصتِ طلایی را باور کند پابه&zwnj;پایشان شروع به دویدن کرد تا خود را از مهلکه نجات دهد. از آنجا که لباسِ تنش به فرنگی&zwnj;ها شبیه نبود شکِ کسانی که پای پنجره&zwnj;ها سعی می&zwnj;کردند خود را بالا بکشند برنینگیخت. او تلاش کرد خود را در میان صف ایشان جای دهد.<br />آنقدر فشارِ جمعیت زیاد بود که تلاشِ میرزا مجهول نافرجام ماند. هنگامی که دوباره به داخلِ اتاق رانده شد به صحنه&zwnj;ی وحشتناکی برخورد کرد؛ اجسادِ غلتیده در خونِ ده نفر از کسانی که سه هفته با هم دمخور بودند. در گوشه&zwnj;ای جسدِ وزیرمختار را دید که با ضرباتِ قمه سوراخ&zwnj;سوراخ شده بود. زخمی بزرگ سمتِ چپِ سینه&zwnj;اش داشت که بر اثرِ اصابتِ چاقو خون&zwnj;ریزی می&zwnj;کرد. نفسِ میرزا مجهول، که اطمینانی به زنده ماندن خود نداشت، از بغض بند آمده بود.<br />در حالتی گیچ و منگ به سر می&zwnj;برد؛ زمان و مکان برایش کند شده بود. نیم&zwnj;خیز، چنان بود که پنجه پا و زانوانش در خون فرو رفته؛ خونی که چون نهر از اجسادِ درازشده&zwnj;ی کفِ اتاق به سمتِ پنجره&zwnj;ها جاری بود. چشمانش را به مردی دوخت که سویش می&zwnj;آمد. چشمانِ مرد از خشم کاسه&zwnj;ی خون بود. هیکلی تنومند داشت. وقتی نزدیک شد میرزا مجهول او را شناخت: یکی از لوطی&zwnj;های معروفِ شهر بود. لوطی جسمِ بی&zwnj;جان گریبائِدوف را نشان می&zwnj;داد و با غرور به میرزا فهماند که من کارش را ساختم؛ کارِ این کافرِ از خدای بی&zwnj;خبرِ متجاوز را ... و راهش ر ادامه داد و به جمعیتی پیوست که رفته رفته داشتند از تالار خارج می&zwnj;شدند.<br /><br />مشخصات منبع:<br />بهنام ابوترابیان. <em>گذر ایلچی: قلتگاه گریبایدوف در طهران عتیق. تهران</em>: نشر تاریخ ایران، ۱۳۹۴. ص۱۶۸-۱۶۴.</p>