--- 
title: "وقتی می‌گوییم «هنر اسلامی» از چه صحبت می‌کنیم؟(۳) ترجمه تلخیص شده از مقاله آوینام شِیلم" 
authors: r.mojtahedzadeh 
types: blog 
featured: false
slug: PnRv 
--- 
<div>
<div>
<p>آوینام شیلم استاد هنر اسلامی در دانشگاه مونیخ و از مورخانی است که با رویکرد پسااستعماری در این حوزه فعالیت می&zwnj;کند. سلسله یادداشت&zwnj;های حاضر سومین قسمت از خلاصه یکی از مقالات مشهور اوست:</p>
<p>به&zwnj;راستی، یکی از مضرترین ایده&zwnj;هایی که به&zwnj;وسیله مورخان هنر اسلامی بسط داده شده، اسطوره وحدت هنر اسلامی است. ایده وحدت الگویی در فهم هنر اسلامی ایجاد کرد که پیش از هرچیز در خدمت شرح مشابهت میان محصولات متفاوت هنری است. بنابراین راه حل ساده&zwnj;ای جهت فریبکاری و، به&zwnj;طور چشمگیری، موارد خاص موازی&zwnj;کاری در تاریخ هنر اسلامی است. در نظریه &laquo;وحدت&raquo; سبک و زبان زیباشناسی، مشابه موجودی تک&zwnj;سلولی، بی&zwnj;شکل و ضرورتا نه&zwnj;چندان دیرپا ملاحظه می&zwnj;شود که محصول فرهنگی در گستره زمانی و مکانی خاص است؛ نظیر نوعی روح زمانه خاص. علاوه براین، به نظر می&zwnj;رسد در قالب نظریه &laquo;وحدت&raquo; سبک&zwnj;ها به راحتی می&zwnj;توانند در طول زمان و مکان انتقال یابند. به نظر می&zwnj;رسد این تمثیل کلانِ طرحریزی شده در هنر اسلامی اشیا متفاوتی را کنار یکدیگر قرار می&zwnj;دهد که نه تنها از نظر مکانی بلکه از نظر زمانی نیز با یکدیگر متفاوتند؛ بنابراین نظریه&zwnj;ای را خلق می&zwnj;کند که اغلب تحت اصطلاح &laquo;وحدت در کثرت&raquo; یاد می&zwnj;شود. مهمتر آنکه، این موضوع به آن معناست که شباهت&zwnj;های صوری در واژگان زیباشناسیِ مناطق مختلف می&zwnj;تواند به سادگی بر اساس وحدت شرح داده شود، و دیگر دلایل بالقوه شباهت&zwnj;های بصری اغلب نادیده گرفته می&zwnj;شود. آیا ما نباید تاریخ نظریه وحدت در هنر اسلامی را بازنویسی کنیم و به&zwnj;طورانتقادی مورد بحث قرار دهیم؟</p>
<p>این موضوع را کمی جلو ببریم: باور وحدت در اولین استفاده&zwnj;های این اصطلاح با مذهب اسلام بیش از هنرش پیوند داشت. پروژه اسلام یکپارچه به&zwnj;طور مشابه توسط مسلمانان و غیرمسلمانان مورد استفاده و سوءاستفاده قرار گرفت تا به تبلیغات مذهبی و سیاسی خدمت کند. به عنوان نمونه اگر به نوشته&zwnj;های یاکوب بورکهارت[۱]، &laquo;پدر&raquo; تاریخ هنر، نگاهی بیندازیم؛ درمی&zwnj;یابیم استعاره وحدت، که در نگاه او با سادگی نیز در ارتباط بود، برای ارجاع به مذهب مسلمانان استفاده می&zwnj;شد. بورکهارت معتقد بود اسلام نفوذ و اقبال عمومی خود را به&zwnj;واسطه سادگی&zwnj;اش به دست آورده، به&zwnj;گونه&zwnj;ای که وحدت و هویت جهانی آن به آسانی براساس ایدئولوژی ساده توحیدی ساخته شده است. من در پی ورود به جزییات به&zwnj;منظور روشن کردن یا تفسیر موضع خاص بورکهارت در باب اسلام و قرآن نیستم &ndash;هرچند نشان پاره&zwnj;ای تعصبات میسیونری به خوبی در نوشته&zwnj;های فرزند کشیش کلیسای مسیحیان نوگرای[۲] بازل آشکار است- اما تاملات او بر هنر بصری اسلام، درحالیکه وجود نقاشی یا مجسمه&zwnj;سازی را کاملا نادیده می&zwnj;گیرد، به&zwnj;خوبی ناآگاهی&zwnj;اش در این حوزه را نشان می&zwnj;دهد.</p>
<p>دنبال کردن دیگر محققانی که اندیشه وحدت اسلام را هدایت می&zwnj;کنند و شناسایی چگونگی تلفیقِ کامل این ایده در طول زمان با مفهوم توحید -که ایده بنیادی یکتایی در الهیات وحدانی است که، در زمینه اسلامی، الله را به&zwnj;مثابه خدای واحد می&zwnj;شناساند- بسیار جالب&zwnj;توجه است. اما تا آنجا که به هنر اسلامی مربوط است، وحدت مرادشده در قالب نوعی برون&zwnj;فکنی آشکار می&zwnj;شود؛ نوعی &laquo;حس قدرتمند وحدت جهانی&raquo; که اتینگهاوزن می&zwnj;گوید. هنر اسلامی بیشتر مخلوطی از فرهنگ&zwnj;های متفاوت و سازگاری سبک&zwnj;ها و باورهای زیباشناسی مختلف فارغ از هر اندیشه تکوینی[۳] وحدت&zwnj;بخش است. پس آیا نباید به سادگی از کثرت بحث کرد؟ و مراد من از این واژه خود کثرت است نه کثرت در وحدت.</p>
<p>&nbsp;تعقیبِ ظهور اندیشه "کثرت در وحدت" یا "وحدت در کثرت" در حوزه هنر اسلامی، حقیقتا، موضوع جالبی است. کتابخانه کنگره حدود ۳۶۰ کتاب که این عبارت و گونه&zwnj;های مختلف آن را به&zwnj;کاربرده&zwnj;اند، در اختیار ما قرار می&zwnj;دهد. باید تاکید شود که این شور دیوانه&zwnj;وار برای به&zwnj;کاربردن این اصطلاح در عنوان کتاب&zwnj;ها از سال&zwnj;های ۱۹۵۰ ظهور کرد. این عنوان عمدتا برای کتاب&zwnj;هایی به کار می&zwnj;رفت که مسایل اجتماعی جوامع غربی معاصر را در آن زمان مورد بحث قرار می&zwnj;دادند. تا آنجا که من می&zwnj;دانم، در سیاق مطالعات اسلامی این اصطلاح نخستین&zwnj;بار در ۱۹۵۵ و در کتابِ گرونه&zwnj;باوم[۴]، وحدت و تنوع در تمدن اسلامی[5]، ظاهر شد. اما این عنوان احتمالا عمومیتش را در ۱۹۸۶ طی بیست و ششمین کنگره بین&zwnj;المللی تاریخ هنر در واشنگتن دی.سی، که به&zwnj;طورخاص &laquo;هنرجهان: موضوع وحدت در کثرت&raquo;[۶] نام گرفت، به&zwnj;دست آورد. جای شگفتی نیست که تنها یکسال بعد گونه دیگری از این عبارت در قالب عنوان نمایشگاهی در باب هنر اسلامی: تنوع در وحدت[۷]، که ۲۶ ژانویه تا ۲۶ فوریه ۱۹۸۷ در کاخ بیان کویت برگزارشد، آشکار شد.</p>
<p>با این حال، گفتگو از کثرت کار ساده&zwnj;ای نیست، به&zwnj;ویژه به&zwnj;سبب تعصب جانبدارانه&zwnj;ای که وحدت مفروض در هنر اسلامی را قویا با اندیشه انتهای قرن نوزدهمی[۸] غربی که به آشکارسازی و کدگذاری روح و جوهره هنر اسلامی علاقه دارد، مرتبط می&zwnj;سازد.</p>
<p>این ذات&zwnj;باوری که ممکن است بعدا اسطوره اسلام یکپارچه &ndash;و متعاقب آن اصطلاح همه&zwnj;شمول &laquo;هنر اسلامی&raquo;- را مطرح کرده باشد، در سنت اروپامحور اندیشه معطوف به &laquo;ما&raquo; و &laquo;دیگری&raquo; ریشه دارد. به نظر می&zwnj;رسد از دل چنین جدلی جهان اسلام یکپارچه، با شخصیت مذهبی ویژه که در برابر ضرورت دنیاگرایی و روشنگری اروپا قرارگرفته، تولد یافته است. این دوگانه، سپس، تمایزی آشکار میان آنچه چشم&zwnj;انداز اروپا محور غربی، که امروزه با عبارت جهان غربی سکولار عقلانی و پیشرو بیان می&zwnj;شود، و جهان اسلامی واپسگرای همچنان مدرسه&zwnj;محور[۹] فراهم ساخت. اسلام بزرگ&zwnj;ترین مذهبی بود که درتقابل با اروپای مسیحی قرار گرفت؛ و بعدتر، گاه نیز همین امروز، با صفات سیاهی که به جهانی بسته، راکد و به&zwnj;سرآمده ارجاع می&zwnj;دهد، لکه&zwnj;دار شد. آیا اسلام &laquo;عصر تاریکی&raquo;[۱۰] جدیدی برای روشنگری اروپا نبود، همان نقشی که قرون میانه به&zwnj;هنگام تولد رنسانس به&zwnj;عهده داشت؟</p>
<p>این نظریه یکپارچگی امروز برای تجدیدنظر زار می&zwnj;زند. این حقیقت دارد که حوزه تاریخ هنر اسلامی به&zwnj;شدت و به&zwnj;سرعت اصطلاح&zwnj;شناسی&zwnj;های ذات&zwnj;باور[۱۱]، نظیر "اسلام" و "شرق" را از واژگان زبان دانشگاهی&zwnj;اش پس می&zwnj;زند و، درنتیجه، جستجوی مداومی را برای اصطلاحات زیرکانه&zwnj;تر و تاحدودی متفاوت&zwnj;تر تدارک می&zwnj;بیند. این دغدغه دانشگاهی به تولد اصطلاحات دیگری چون "اسلامی&zwnj;مآب"[۱۲] انجامیده، و مورخان هنر را برای "خرد کردن" حوزه "اسلام" به مجموعه&zwnj;ای از حوزه&zwnj;های کوچکتر تحت فشار قرار داده است؛ امری که بحث&zwnj;های درگرفته بر سر تغییر نام گالری&zwnj;های اسلامی در موزه متروپولیتن هنر در نیویورک شاهدی بر آن است. علاوه براین، جهت همراهی با اردوگاه "ضدذات&zwnj;باوری" در مطالعات اسلامی، مورخان هنر اسلامی مجبور به ترک مدل کاربردی و عمومی "کثرت در وحدت" بوده&zwnj;اند. از آنجا که ایده وحدت نتوانست بیش از این در تصدیق هنر اسلامی دوام آورد، امروز مورخان این حوزه با باور کثرت به تنهایی رها شده&zwnj;اند. [ادامه دارد]</p>
</div>
</div>
<div dir="ltr">1. Jacob Burckhardt</div>
<div dir="ltr">2. Christian Reformed Church</div>
<div dir="ltr">3. Formation</div>
<div dir="ltr">4. Grunebaum</div>
<div dir="ltr">5. Unity and Variety in Muslim Civilization</div>
<div dir="ltr">6. World Art: Themes of Unity in Diversity</div>
<div dir="ltr">7. Variety in Unity</div>
<div dir="ltr">8. fin-de-siecle</div>
<div dir="ltr">9. Scholastically-led</div>
<div dir="ltr">10. Dark Ages</div>
<div dir="ltr">11. Essentialist</div>
<div dir="ltr">۱۲. Islamicate</div>