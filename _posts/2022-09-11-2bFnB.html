--- 
title: "رساله تذکرة الخطاطین راجی بخاری*" 
authors: سودا بهشتی 
types: blog 
tags: تاریخ خوشنویسی,رساله تذکرة الخطاطین,رساله تذکره الخطاطین,راجی بخاری,سودا بهشتی,خوشنویسی ایرانی,رسالات ادب 
featured: false
slug: 2bFnB 
--- 
<p dir="RTL"><span lang="FA">رساله&zwnj;های خوشنویسی سده&zwnj;های متوالی است که تألیف می&zwnj;شود و آنچه از این رساله&zwnj;ها به ما رسیده است اطلاعات ارزنده&zwnj;ای را در اختیارمان قرار می&zwnj;دهد. یکی از رساله&zwnj;های نسبتاً جدیدتر که در سدۀ سیزدهم به نگارش درآمده تذکرة الخطاطین راجی است، نوشتۀ محمد ادریس خواجه راجی بخارایی. در ادامه این رساله و مؤلف آن را به اختصار معرفی می&zwnj;کنم.</span></p>
<p dir="RTL"><span lang="FA"><strong>محمدادریس خواجه راجی بخارایی</strong></span></p>
<p dir="RTL"><span lang="FA">خواجه ادریس بخاری، شاعر و خوشنویس (۱۳۳۶-۱۲۹۸ق/۱۹۱۷-۱۸۸۱م)، در خانواده&zwnj;ای اهل ادب زاده شد و نیاکان و از جمله پدرش نیز شاعر بودند. نخست در زادگاهش اوراتپه و سپس در مدارس بخارا دانش آموخت. به گفتۀ صدر ضیاء در تذکار اشعار، راجی از ملا جلال درس آموخته است. تذکره نویسانی چون واضح، افضل، پیرمستی، صدر ضیاء، محترم ــ&nbsp;که دوست نزدیک وی بود&nbsp;ــ عبدی و عینی ــ&nbsp;که شخصا او را می شناخت&nbsp;ــ راجی را شاعری بلندمرتبه دانسته&zwnj;اند.</span></p>
<p dir="RTL"><span lang="FA">از آثار راجی بیاض راجی است که غزلیاتی از بیدل و پیروانش، ناصر بخارایی، ادای سمرقندی و زفرخان جوهری را در بر می گیرد موضوعش تأثیر بیدل در ادبیات تاجیک در اواخر سدۀ نوزدهم و اوایل سدۀ بیستم میلادی است. راجی زمانی که در ینگی&zwnj;قورغان قاضی بود به بیماری وبا درگذشت (انوشه،۱۳۷۵: ۴۰۹).</span></p>
<p dir="RTL"><span lang="FA"><strong>رسالۀ تذکرة الخطاطین</strong> [۱]</span></p>
<p dir="RTL"><span lang="FA">راجی تذکرة الخطاطین را در ۱۳۲۶ق تألیف کرد و در آن به خوشنویسان نامی بخارا و اوراتپه (یا همان بونجیکت) پرداخته است که پیش از او یا همزمان با او می زیستند. تذکره در قالب مثنوی و شامل ۱۷۰۰ مصرع است، در بحر عروضی هزج و وزن مفاعیلن مفاعیلن فعولن سروده شده است. البته وزن شعر در همه جا رعایت نشده است و در بعضی ابیات سکتۀ عروضی دارد. منظومه در قالب ساقی نامه سروده شده است.</span></p>
<p dir="RTL"><span lang="FA">نسخه&zwnj;ای از تذکرة الخطاطین که با شمارۀ نسخۀ </span><span dir="LTR">A-P-2002344103</span> <span lang="FA">در کتابخانۀ کنگره نگهداری می شود در ۵۲ صفحۀ ۱۷سطری و در نسخه&zwnj;ای به ابعاد ۲۶.۶</span><span lang="FA">&times;</span><span lang="FA">۱۷سانتیمتر کتابت شده است. نسخه به خط نستعلیق نوشته شده و کاتب دومی متن را تصحیح کرده&nbsp; و به متن اصلی یا حاشیۀ آن مطالبی را افزوده است؛ در نوشتن برخی از اسامی رنگه نویسی به کار رفته است؛ برخی کلمات اشتباه تحریری دارند. در نقطه&zwnj;گذاری یا تعداد دندانه&zwnj;های حروف خطاهایی دارد. در حروفی مانند </span><span lang="FA">&laquo;</span><span lang="FA">ک</span><span lang="FA">&raquo;</span><span lang="FA"> و </span><span lang="FA">&laquo;</span><span lang="FA">گ</span><span lang="FA">&raquo;</span><span lang="FA"> گاه حرکت&zwnj;ها درست نیست و خواننده در خواندن متن به اشتباه می&zwnj;افتد. در چند جای رساله جای برخی کلمات خالی است. در برخی صفحات جوهر یک صفحه به صفحۀ مقابل پس داده و از این رو بازخوانی بعضی کلمات با حدس و گمان است.</span></p>
<p dir="RTL"><span lang="FA">متن با ستایش خداوند و نعت پیامبر و وصف معراج آغاز می&zwnj;شود و پس از آن شاه وقت بخارا توصیف شده است:</span></p>
<p dir="RTL" align="center"><span lang="FA">بده ساقی می&zwnj;ای تا زین ترانه/ کنم وصف شهنشاه زمانه</span></p>
<p dir="RTL" align="center"><span lang="FA">زهی غازی شهنشاه معظم/ به علم و عدل در عالم مسلم (ص ۳)</span></p>
<p dir="RTL"><span lang="FA">سپس به بخارا می&zwnj;پردازد و زبان به تمجید از این دیار می گشاید:</span></p>
<p dir="RTL" align="center"><span lang="FA">جهان را از بخارا زین و زیب است/ که عالم خاتم و اینجا نگین است</span></p>
<p dir="RTL" align="center"><span lang="FA">جهان شخص و بخارا آمدش دل/&nbsp; به دل شد اعتبار شخص حاصل</span></p>
<p dir="RTL" align="center"><span lang="FA">بخارا مغز و عالم جملگی پوست/&nbsp; برای مغز آخر پوست نیکوست (ص ۴)</span></p>
<p dir="RTL"><span lang="FA">سپس در چند بیت معشوق وصف می&zwnj;شود. بعد از استعانت جستن از پروردگار، سراغ خط و خوشنویسی می&zwnj;رود. مبحث خط بعد از چهارده صفحه مقدمات با مطالب گوناگون آغاز می&zwnj;شود. راجی کار خود را با توصیف خطوط و شکل حروف و تشبیه آنها به عناصر گوناگون آغاز می&zwnj;کند:</span></p>
<p dir="RTL" align="center"><span lang="FA">خط آخر، مظهر روی نگارست/ به شخص حسن، او آیینه&zwnj;دارست</span></p>
<p dir="RTL" align="center"><span lang="FA">که می&zwnj;ماند الف با قدّ جانان/ وزو هم جلوه&zwnj;ساز و تیر مژگان</span></p>
<p dir="RTL" align="center"><span lang="FA">بود جیم از سر خود شکل ابرو/ تمامی مستدل عنه گیسو</span></p>
<p dir="RTL" align="center"><span lang="FA">چو بادام مقشر چشمۀ صاد/ کند با چشم شوخ یار ارشاد (ص ۱۴)</span></p>
<p dir="RTL"><span lang="FA">در این رساله نیز مثل نمونه&zwnj;های مشابه مطالبی دربارۀ تعلیم خط و قواعد نوشتار حروف وجود دارد: </span></p>
<p dir="RTL" align="center"><span lang="FA">بدان ای سروقدت نخل نورس/ بود قد الف سه نقطه و بس</span></p>
<p dir="RTL" align="center"><span lang="FA">کند پا و سرش مثل چپ و راست/ به یک صورت ز پایان هم ز بالاست (ص۱۵)</span></p>
<p dir="RTL" align="center"><span lang="FA">ببندی یک الف چون بر سر با/ شود زو شکل حرف کاف پیدا (ص ۱۷)</span></p>
<p dir="RTL" align="center"><span lang="FA">نویسی فوق هم بی&zwnj;شمره دوصاد/ ازو های دوچشمه گردد ایجاد (ص ۱۸)</span></p>
<p dir="RTL"><span lang="FA">سپس انواع خطوط سته را شرح می&zwnj;دهد و از صفحۀ ۲۴ رساله به قسمت اصلی تذکره که بیان نام استادان خط است می&zwnj;رسیم؛ حدود ۶۰ خوشنویس در این رساله معرفی می&zwnj;شوند. مؤلف از احمد دانش شروع می&zwnj;کند و رساله را با تذکرۀ میرزا میریحیی خاتمه می&zwnj;دهد. حجم مطالب مربوط به خوشنویسان برابر نیست؛ راجی به برخی از ایشان در ابیاتی متعدد و با شرح جوانب مختلف زندگی و آثارشان پرداخته است؛ مثلاً در وصف حبیب الله، خواهرزاده&zwnj;اش نوشته:</span></p>
<p dir="RTL" align="center"><span lang="FA">جوانی کاندرین فن اوستادست/ حبیب&zwnj;الله&zwnj;خان قاضی نژادست</span></p>
<p dir="RTL" align="center"><span lang="FA">ز طفلی صاحب رشد قویم است/ چو پیران کهن وصفش سلیم است</span></p>
<p dir="RTL" align="center"><span lang="FA">فرید درس و انشا و صناعت/ به هر علمی&zwnj;ست صاحب استطاعت</span></p>
<p dir="RTL" align="center"><span lang="FA">به شعرش نیست مثل اندر تفحص/ کند با اوحدی خود را تخلص</span></p>
<p dir="RTL" align="center"><span lang="FA">مرا شاگرد بود و اخت&zwnj;زاده/ و گرنه مدح می&zwnj;کردم زیاده (صص۳۱و ۳۲)</span></p>
<p dir="RTL"><span lang="FA">و برخی دیگر مثل میرزاصفر فقط در یک بیت به صورت کاملاً خلاصه معرفی شده&zwnj;اند:</span></p>
<p dir="RTL" align="center"><span lang="FA">ز خطاطان دگر میرزاصفر بود/ که در تعلیم میلش بیشتر بود (ص ۳۸)</span></p>
<p dir="RTL"><span lang="FA">راجی می&zwnj;نویسد وصف این هنرمندان را آنگونه که شایستۀ آنهاست انجام نداده و اسم بسیاری از قلم افتاده و از آنها پوزش طلبیده است. در جایی گفته که اسم کسانی را در تذکره آورده است که هم از هنر خط و هم شعر بهره&zwnj;دار بوده&zwnj;اند:</span></p>
<p dir="RTL" align="center"><span lang="FA">ز خطاطان که دراین صفحه گفتم/ ز بحر مدحشان یک دُر نسفتم</span></p>
<p dir="RTL" align="center"><span lang="FA">ز بحری قطره از خوف اطالت/ ز مهری ذره&zwnj;ای آمد حوالت</span></p>
<p dir="RTL" align="center"><span lang="FA">همین&zwnj;ها خود یکی از صد هزارند/ که اینجا اهل این فن بی&zwnj;شمارند (ص ۳۸)</span></p>
<p dir="RTL"><span lang="FA">تمجید او از این خوشنویسان شاعر به گونه&zwnj;ای است که همه را هنرمندانی تمام و کمال و بی&zwnj;عیب&zwnj;و&zwnj;نقص معرفی می&zwnj;کند. اما از این گذشته، از این رساله مطلب زیادی از زندگی شخصی و ادبی و هنری افراد به&zwnj;دست نمی&zwnj;آید. بعد از ابیاتی که در معرفی خطاطانی آمده که اکثرشان شاعر هم هستند، راجی حکایت&zwnj;هایی پندآموز آورده است. همچنین در مواردی ضرب&zwnj;المثل&zwnj;هایی آورده، از جمله:</span></p>
<p dir="RTL" align="center"><span lang="FA">کند هر جنس با همجنس پرواز/ کبوتر با کبوتر باز با باز (ص ۱۳)</span></p>
<p dir="RTL" align="center"><span lang="FA">ز ذم و مدحت اشخاص تاریخ/ زند گاهی به نعل و گاه در میخ (ص ۴۷)</span></p>
<p dir="RTL" align="center"><span lang="FA">عجم هرگزنخواند تنگه را قُرش/ عرب هرگز نگوید دوغ خود ترش (ص ۵۱)</span></p>
<p dir="RTL"><span lang="FA">در ابیات پایانی راجی هرچه گفته بی&zwnj;غرض خوانده و نوشته است که ادعای برابری با دیگرشاعران ندارد و با التماس عفو نقصان منظومه را به پایان رسانده&zwnj;است. نسخه&zwnj;ای که در اختیار ما قرار دارد ده سال بعد از اینکه محمد ادریس خواجه راجی رساله را تقریر کرد، به&zwnj;دست عنایت الله (کاتب کوچک بخاری) در ۱۳۳۶ق کتابت شده است. صدرضیاء عنایت&zwnj;الله بخاری را هم&zwnj;نشین ملا عبدالله خواجه صدر (تحسین) و شمس&zwnj;الدین مخدوم (شاهین) معرفی کرده و نوشته است که عنایت&zwnj;الله شاگرد حاجی عبدالرئوف (فطرت) بوده است (صدرضیاء،۱۳۸۰: ۳۸۵).</span></p>
<p dir="RTL"><span lang="FA">با مقایسۀ مشخصاتی که صدرضیاء در کتاب نوادرضیائیه از نسخۀ تذکره الخطاطین راجی در پژوهشگاه خاورشناسی تاشکند ذکر کرده است و مقایسۀ آن با نسخۀ محفوظ در کتابخانۀ کنگره به نظر می&zwnj;آید نسخۀ کتابخانۀ کنگره همان نسخۀ تاشکند است که در زمان نگارش صدرضیاء در پژوهشگاه خاورشناسی تاشکند نگهداری می&zwnj;شده و بعدها به کتابخانۀ کنگره انتقال یافته است.</span></p>
<p>&nbsp;</p>
<div>&nbsp;</div>
<div style="padding-right: 40px;"><strong>پی&zwnj;نوشت</strong></div>
<div style="padding-right: 40px;">* این یادداشت&nbsp; حاصل تحقیق درس &laquo;آشنایی با خطوط و کتیبه&zwnj;های اسلامی&raquo; با راهنمایی دکتر سعیدخودداری نایینی در سال ۱۴۰۰ در دانشگاه هنر است.</div>
<div style="padding-right: 40px;">۱. رسالۀ مذکور را در مسیر تحقیق مذکور تصحیح کردم.</div>