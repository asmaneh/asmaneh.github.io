--- 
title: "زندان مرغ هوا : ده روز چهارم" 
authors: tabatabaei 
types: blog 
featured: false
slug: FbvaC 
--- 
<p><strong>روز سی و یکم</strong></p>
<p>امروز برای دیوار غربی از سفرمان گفتیم. عجیب بود که دیگر ما را دیوانه نمی&zwnj;دانست و با دقت گوش می&zwnj;داد و لبخند می&zwnj;زد. وقتی از کوه پنجم گفتیم که به جایش سخن گفته بود بسیار حیرت کرد.</p>
<p><strong>روز سی و دوم</strong></p>
<p>بالاخره چشمانش را باز کرد. پوست صورتش بر استخوان&zwnj;های گونه کشیده شده&zwnj;بود و گرسنگی چشمانش را زرد کرده بود. لاغر تر از همیشه بود. هیچ حرکتی نمی&zwnj;کرد. با صدای خشدار و گرفته&zwnj;ای گفت: &laquo; آیا با من به سفر دیگری می&zwnj;آیید ؟ &raquo; همه پذیرفتیم اما دیوار&nbsp; غربی امتناع کرد. برایش از لذت پرواز گفتیم و جهانی از مناظر زیبا که در زیر پایمان بود. قبول نکرد و گفت:&laquo; شما بروید و بیاید و برایم بگویید. اما کسی هم باید باشد که این&zwnj;جا را ببیند. هرقدر تلخ، هرقدر زشت. من به جای دیدن آن دنیای زیبا. ترجیح می&zwnj;دهم تا آخرین لحظۀ نفس کشیدن این مرد را تماشا کنم. شاید خاطره&zwnj;ام روزی به کار کسی بیاید&raquo;.</p>
<p><strong>روز سی و سوم</strong></p>
<p>ظهر به سختی خودش را زیر روزن سقف رساند. آفتاب که به داخل تابید جان تازه&zwnj;ای گرفت. نماز خواند و ذکر گفت. به سمت دیوار غربی رفت. او را بوسید و دستی بر صورتش کشید. گفت:&laquo; شاید این&zwnj; کمک&zwnj;ات کند که در آن وقت بهتر بفهمی&zwnj;ام&raquo; دیوار غربی از همان نقطه آینه شد و چندی بعد تمام صورتش تصویر ما بود. شهاب&zwnj;الدین به ما رو کرد و گفت :&laquo; وقت رفتن است &raquo;. زیر نور روزن بازگشت و همان&zwnj;جا بر زمین نشست.</p>
<p><strong>روز سی و چهارم</strong></p>
<p>پروازکنان بالای دشت سبز و در دوردست&zwnj;ها هشت کوه پیدا بود. از پشت کوه هشتم نور بسیاری به آسمان می&zwnj;رفت. شهاب&zwnj;الدین باز همان پرندۀ زیبای سینه&zwnj;سرخ بود و ما هم مرغان هوا. هر یک به پایمان تکه&zwnj;ای از سنگ&zwnj;های زندان متصل بود. از او درباره&zwnj;اش پرسیدیم. گفت &laquo;در سفر قبلی هم این بندها با شما بود اما آن قدر شیفتۀ زیبایی&zwnj;های این عالم بودید که به آن توجهی نداشتید و وجودش را حس نکردید. باز هم فراموشش می&zwnj;کنید اما به وقتش یادتان می&zwnj;آید&raquo;. سفر را از نو آغاز کردیم اما این&zwnj;بار همه&nbsp; سنگینی بسیاری با خود داشتیم. نه آن که&nbsp; به پایمان بود.آن چه در دلمان بود و می&zwnj;دانستیم.</p>
<p><strong>روز سی و پنجم</strong></p>
<p>دیوار غربی: زیر روزن نشسته بود. آفتاب بر صورتش تابیده بود. چشمانش را بسته بود.</p>
<p><strong>روز سی و ششم</strong></p>
<p>به یک روز از هر هفت کوه گذشتیم و به پای کوه هشتم رسیدیم. زیر پایمان دشتی زیبا&nbsp; با درختان میوه و چمنزارهای سبز پیدا بود. ما را به سمت خود می&zwnj;خواند. از شهاب&zwnj;الدین خواستیم که کمی آن&zwnj;جا بمانیم. پذیرفت و پایین رفتیم. مردی شبیه به شهاب&zwnj;الدین با موها و محاسن سرخ آن&zwnj;جا بود. از ما پذیرایی کرد و گفت تا هر زمان که بخواهیم می&zwnj;توانیم مهمانش باشیم. نامش عقل سرخ بود و همین که ما را دید دانست دیوارهای سفرکرده&zwnj;ای هستیم. نیمی از او تاریکی بود و نیمی روشنی. گفت این سرخی&zwnj;اش هم از آن است که وقتی سیاهی و نور با هم آمیزند سرخی پدید می&zwnj;آید. مثل وقتِ غروب و طلوع آفتاب.</p>
<p><strong>روز سی و هفتم</strong></p>
<p>دیوار غربی : بر زمین که افتاد. تصویرش بر صورتم بود. آن هم به پایین ریخت. این طور کمی تحملش راحت&zwnj;تر بود. اگر فقط نظاره&zwnj;گر بودم می&zwnj;شکستم. اما حالا من&nbsp; هم درد می&zwnj;کشیدم. کاش می&zwnj;دانست که چقدر دوستش داشتم. تمام این مدت حس می&zwnj;کردم که او خودم هستم اگر انسانی بودم و قرار بود میان این آدمیان زندگی کنم. همین&zwnj;قدر غریب و سرگردان.</p>
<p><strong>روز سی و هشتم</strong></p>
<p>منزلگاه عقل سرخ بهترین جایی بود که در این سفر رفته&zwnj;بودیم و کنار هم نشسته بودیم. گاهی کوشکی ساختیم و گاهی اتاقی برای خوابیدن. بی هیچ حرفی به لحظه&zwnj;ای همان چیزی می&zwnj;شدیم که می&zwnj;خواستیم و خیال هم&nbsp; را می&zwnj;شناختیم. اما آن سنگینی همچنان با ما بود. از عقل سرخ پرسیدیم که این چیست که با خود حمل می&zwnj;کنیم؟ گفت من هم با شما در این غم همراهم. تنها کسی که می&zwnj;تواند در این باره کمک&zwnj;تان کند ملکی است که بر بالای این کوه خانه دارد. پیش او بروید و از او کمک بخواهید.</p>
<p><strong>روز سی و نهم</strong></p>
<p>به بالای کوه هشتم که رسیدیم از پیش خبر داده بودند که ما در راهیم و فرمان دادند که تازه&zwnj;واردان را پیش ملک ببرید. ما را بردند. کوشک و صحنی دیدیم که بزرگی&zwnj;اش در چشممان نمی&zwnj;آمد. از آن که رد شدیم حجابی را برداشتند و صحن دیگری پیدا شد از آن هم خوش&zwnj;تر و فراخ&zwnj;تر. چنان که صحن اول در نظرمان تاریک آمد. چون پا در آن گذاشتیم از دور نور جمال ملک پیدا بود. در آن نور چشم&zwnj;هایمان خیره ماند و عقل از سرمان پرید و از هوش رفتیم. پس به لطفش دوباره عقلمان داد و توان سخن گفتنمان را بازگرداند و ما از درد زندان گفتیم و بندهایی که بر پایمان هست و تمام قصه&zwnj;هایی که شنیدیم. از او خواستیم تا بندها را باز کند و آزادمان سازد. گفت این بند را فقط همان که بسته می&zwnj;تواند باز کند و باید بازگردیم و از او کمک بخواهیم. اما او برایمان کاری می&zwnj;کند. اشاره&zwnj;ای کرد و ما دیوارهای شمالی و جنوبی و شرقی و سقف و کف زندان حبس&zwnj;الدم یا بندیخانۀ حلب، دور تا دور او را گرفتیم و اتاقی ساختیم. شهاب&zwnj;الدین آرام قدمی زد و به مرکز آمد و در کنار ملک نشست. جای دیوار غربی خالی بود. از جای خالی&zwnj;اش تمام هفت کوه قبلی با صورت ملک روشن شده&zwnj;بود و دشت&zwnj;های سبز و سرزمین&zwnj;های بسیارش پیدا بود.</p>
<p><strong>روز چهلم</strong></p>
<p>پیکرش بر کف سرد و سنگی زندان افتاده بود. همان&zwnj;جا که بارها نشست و نماز خواند و ذکر گفت. می&zwnj;لرزید و از دهانش خون می&zwnj;آمد. شرم به این مردمان که این بزرگ&zwnj;مرد را به جرم آزادگی به این روزگار انداختند. لعنت به آن&zwnj;ها که جز منافع ملک و جنگشان پشتیبان هیچ چیز دیگر نبودند و ادعایشان آن بود که به نام خدا سخن باطل را از میدان به در کرده&zwnj;اند. ننگ &nbsp;بر آن ساده&zwnj;لوحانی که باور کردند و چنین ظلمی را روا دانستند و به چشم&zwnj;انداز سعادت خود در بهشت خیالی&zwnj;شان نگریستند. اما من دیوار بودم. نه پای رفتنی داشتم و نه زبان سخنی. کاری از من بر نمی&zwnj;آمد جز آن&zwnj;که ببینم و روزی برای شما باز گویم. پیش چشمانم جان می&zwnj;داد و من فقط نظاره&zwnj;گر بودم. دیده&zwnj;ام کمی تار شد. آرام آرام تصویر او و زندان که روی صورتم افتاده بود محو شد و به جایش نقش دشتی سبز با چمنزارها و هشت کوه روشن، بر من افتاد. نوری از دوردست&zwnj;ها تابید و تمام زندان را روشن کرد. شهاب&zwnj; دیگر تکان نمی&zwnj;خورد.</p>
<p>پایان&nbsp;</p>
<div><em>۱. این داستان با رجوع به توصیف ها و رویدادهایی مرتبط با&nbsp; معماری و مکان ها در داستان های شهاب الدین سهروردی نوشته شد و قصد آن پیش از هر چیز نزدیکی به تجربۀ محسوس و ملموس مکان از دریچۀ چشم او بود. قطعا کاستی های نظری بسیاری دارد و فهم دقیق نظرگاه او به مطالعه و جست و جویی بسیار بیشتر در میان آثار بحثی اش نیازمند است.</em></div>
<div>
<p><strong>منابع:&nbsp;</strong></p>
<p>امامی مهر، عارف. معنای مکان در اندیشۀ شیخ اشراق ( با رهیافتی به معماری ) . رسالۀ دکتری رشتۀ فلسفۀ هنر. دانشگاه آزاد اسلامی واحد علوم تحقیقات. دانشکدۀ الهیات و فلسفه. گروه فلسفۀ هنر. ۱۳۹۳</p>
<p>سهروردی، شهاب&zwnj;الدین یحیی . قصه&zwnj;های شیخ اشراق. تصحیح : جعفر مدرس صادقی. نشر مرکز : ۱۳۷۵</p>
<p>( مجموعۀ داستان&zwnj;های قصۀ مرغان، عقل سرخ، فی حالت طفولیت، روزی با جماعت صوفیان، آواز پر جبرئیل، لغت موران، صفیر سیمرغ، فی حقیقت عشق، قصۀ غربت غربیه )</p>
<p>سهروردی، شهاب&zwnj;الدین یحیی. رساله الطیر. شرح و نگارش: بهمن صادقی مزده. انتشارات مولی: ۱۳۹۲</p>
<p>شهرزوری، محمد بن محمود. نزهته الارواح و روضه الافراح . ترجمه : مقصود علی تبریزی. انتشارات علمی فرهنگی: ۱۳۹۰</p>
<p>&nbsp;</p>
</div>