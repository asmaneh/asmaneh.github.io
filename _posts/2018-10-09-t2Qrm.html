--- 
title: "کمدی معماری: شرح سفر دلیرانۀ خدای معماران به سرزمین پارس‌ها / قسمت سوم: ساختنِ سرِ آفرودیت در زعفرانیه" 
authors: tabatabaei 
types: blog 
featured: false
featureImg: "/assets/img/posts/t2Qrm.jpg" 
slug: t2Qrm 
gallery: 
- image_path: "/assets/img/posts/t2Qrm.jpg" 
  title: "کمدی معماری: شرح سفر دلیرانۀ خدای معماران به سرزمین پارس‌ها / قسمت سوم: ساختنِ سرِ آفرودیت در زعفرانیه" 
- image_path: "/assets/img/posts/t2Qrm-1.jpg" 
  title: "تصویر۱ – تابلوی زعفرانیه" 
- image_path: "/assets/img/posts/t2Qrm-2.jpg" 
  title: "تصویر۲ – ساختمان مسکونی به سبک یونانی در زعفرانیه" 
- image_path: "/assets/img/posts/t2Qrm-3.jpg" 
  title: "تصویر۳ – مجسمۀ آفرودیت مناسب برای نصب در تهران، ساخت ایتالیا" 
- image_path: "/assets/img/posts/t2Qrm-4.jpg" 
  title: "تصویر۴ - دائدلوس معمار در حال فرار از لابیرنت" 
 
--- 
<p>خواندیم که ایمحوتب معمار به ستون&zwnj;های ابلیسک اهانت کرد. اوسیریس او را به همراه شاگردش انجیب به تهران فرستاد تا یا کانسپتِ کانسپت&zwnj;ها را پیدا کند و یا تا ابد در همان جا بماند. اول کارگر مجموعة مالِ ایرانیان شدند و حدس زدند آن&zwnj;جا می&zwnj;توانند خواسته&zwnj;شان را پیدا کنند، اما به خاطر آشنا نبودن با ساخت و ساز جدید در کاری ساده گند زدند و به سرعت اخراج شدند. در ادامه:<br />خسته و ناامید جلوی مالِ ایرانیان نشسته بودند. انجیب که آنقدر خودش را پیش ساختمان&zwnj;های مختلف به زمین انداخته بود و حسابی خاک و خلی بود از جمال پرسید: &laquo; حالا این معبد را برای کدام خدایتان می&zwnj;سازید؟&raquo; جمال جواب داد: &laquo; اینجا که معبد نیست. برای خرید کردن است کوروس. آن تابلو را ببین آن طرف اتوبان&raquo;. روی تابلو نوشته شده&zwnj;بود &laquo; مالِ ایرانیان حتی بزرگ&zwnj;تر از دبی مال!&raquo; ایمحوتب گفت :&laquo; پس برای شما هرچه بزرگ&zwnj;تر باشد بهتر است. همین طور است؟&raquo; جمال جواب داد:&laquo; چی بهتر است؟&raquo; ایمحوتب گفت :&laquo; اثرِ معماری بهتری است دیگر. ما باید کانسپتِ کانسپت&zwnj;ها را پیدا کنیم. یک موجود عقده&zwnj;ای این بلا را سرمان آورده و من نمی&zwnj;دانم در این دنیای عجیب چه کاری می&zwnj;توانم بکنم. من بزرگ&zwnj;ترین معمار مصر هستم و الان علاف و باطل با تو حرف می&zwnj;زنم. هزاران برده مثل تو زیر دستم کار می&zwnj;کردند. گفتی اسم مصر را شنیده&zwnj;ای نه؟ اسم مقبرۀ زوسر را هم شنیده&zwnj;ای؟ طرح من است&raquo;. جملۀ آخر را با افتخار گفت. جمال که با تعجب نگاهش می&zwnj;کرد جواب داد:&laquo; چند بار بگویم که برده نیستم؟ مقبرۀ زوسر را هم نمی&zwnj;شناسم اما عکس&zwnj;های اهرام مصر را دیده&zwnj;ام.&raquo; ایمحوتب که انگار برق گرفته باشدش از جا پرید وگفت:&laquo; چه چیزی را دیده&zwnj;ای؟!&raquo; جمال گوشی&zwnj;اش را درآورد و تصویری از اهرام را نشانش داد. قطره اشکی گوشۀ چشم استاد معمار آمد و با بغض گفت :&laquo; پس طرح من برای زوسر خاصمان، خاص&zwnj;ترین بنای مصر نیست؟ طرحم را دزدیدند؟ می&zwnj;خواستم مقبرۀ بعدی را هرمی بسازم. فقط منتظر بودم فرعون بمیرد&raquo;. انجیب که صحنه را دید تاب نیاورد و بلند بلند گریست و بر سر و صورتش زد. ایمحوتب گفت:&laquo; نام ایمحوتپ پسر هاپو برای همیشه فراموش شد&raquo;. انجیب فریاد کشید:&laquo; هی داد، هی بیداد&raquo; و خودش را محکم&zwnj;تر زد. جمال که سردرگم شده بود و نمی&zwnj;دانست این دیوانه&zwnj;ها چرا اینطور می&zwnj;کنند دوباره سراغ گوشی&zwnj;اش رفت و شروع کرد به خواندن :&laquo; چرا اسم تو هم هست. ببین اینجا نوشته ایمحوتب پسر هاپو بعد از آن&zwnj;که مقبرۀ زوسر را ساخت برای همیشه غیب شد. بنای او مقدمه&zwnj;ای بر ساخت اهرام شد و مصریان تا مدت&zwnj;ها او را به عنوان خدای معماران مقدس دانستند.&raquo; ایمحوتب که این کلمات را شنید ناگهان حالش تغییر کرد. با وقاری خاص از جا بلند شد. یک دستش را مشت کرد و روی سینه&zwnj;اش گذاشت و به دوردست خیره شد و گفت: &laquo; من، ایمحوتب پسر هاپو، خدای معماران، کانسپتِ کانسپت&zwnj;ها را پیدا می&zwnj;کنم&raquo;. بعد رو کرد به جمال و ادامه داد: &laquo; خانه&zwnj;ها، کاخ&zwnj;ها، مقبره&zwnj;ها، معابد،گور بزرگان، من همه را باید ببینم. باید از این&zwnj;جا برویم&raquo;. جمال گفت :&laquo; اتفاقا من هم داشتم فکر می&zwnj;کردم که برویم ولنجک و زعفرانیه. دوستم شیرجان آن&zwnj;جا معمار است و خانه می&zwnj;سازد و کارش هم حسابی گرفته است. با گندی که شما زدید من هم دیگر این&zwnj;جا کاری ندارم. شاید آن&zwnj;جا کاری گیرمان بیاید&raquo;.</p>
<p>راه افتادند. ایمحوتب با افتخار قدم می&zwnj;زد و ساختمان&zwnj;ها را نگاه می&zwnj;کرد و مسخره می&zwnj;کرد. هوروس انجیب هم سعی می&zwnj;کرد جلوی خودش را بگیرد و جیغ و داد نکند. به پارکی رسیدند. انجیب از این همه سبزی در کنار هم ذوق زده شد و خیز برداشت که خودش را روی چمن&zwnj;ها بیندازد و غلت بزند که دوتایی دست&zwnj;هایش را گرفتند و گفتند اگر به خلبازی&zwnj;هایت ادامه دهی همین جا ولت می&zwnj;کنیم. ایمحوتب و انجیب داخل پارک شدند اما جمال در پیاده رو راه را ادامه &zwnj;داد. به او گفتند:&laquo; تو هم بیا روی این علف&zwnj;ها که نرم است. چیست آن سنگ سیاه زشت ؟&raquo; گفت:&laquo; راحتم. چند وقت پیش یکی از هم&zwnj;شهری&zwnj;هایم را به خاطر ورود به پارک کتک زدند. شما هم مراقب باشید. هرچند نجیب فکر نکنم با تو کاری داشته باشند. این&zwnj;ها یک شاه دارند هم اسم توست. کوروس کبیر که خیلی دوستش دارند. ولی با من و ایمحوتب ممکن است درگیر شوند. بیشتر آدم&zwnj;های این&zwnj;جا ما را پست&zwnj;تر از خودشان می&zwnj;دانند&raquo;. ایمحوتب با آرنج به انجیب زد و آرام گفت :&laquo;برده است&raquo;. انجیب به نشانۀ تأیید سری تکان داد.<br />پس از طی مسافتی به ساختمانی در حال ساخت در زعفرانیه رسیدند. برجی بیست طبقه و کاملاً سنگی. با جزییات بسیار، سنتوری&zwnj;هایی بالای هر پنجره و تزئینات کرنتی یونانی بر سرستون&zwnj;های برجستۀ کنار نما پوشیده بود. هر دو مسافر از حیرت دهانشان باز ماند اما نه فقط از تزئینات نما. جلوی ورودی مجسمۀ بزرگ سنگی آفرودیت الهۀ زیبایی قرار داشت که ارتفاعش به هفت متر می&zwnj;رسید. یکپارچه سنگ مرمر. هر دو به سمت آن دویدند و فریاد کشیدند: &laquo; بالاخره پیدایش کردیم. خودش است&raquo; &nbsp;خودشان را به مجسمه رساندند. هر کدام یک پایش را بغل کردند. مجسمه اول کمی تکان خورد و بعد تکان&zwnj;ها شدید&zwnj;تر شد و با صدایی مهیب روی زمین افتاد. کارگرها جمع شدند تا ببینند صدای چه بود. مردی میانسال و بسیار لاغر و با صورتی استخوانی و سیگار به دست از اتاقک کارگاه بیرون دوید و کنار مجسمه روی زمین نشست. دو دستش را بر سرش گذاشت و گفت:&laquo; بیچاره شدیم. اگر دلوسی بیاید و ببیند مجسمه آفرودیتی که از ایتالیا آورده و پانصد میلیون برایش هزینه کرده&zwnj;است، شکسته همه&zwnj;مان را دادگاهی می&zwnj;کند&raquo;. جمال کنارش نشست و گفت:&laquo; شیرجان زیاد خراب نشده، فقط سرش خرد شده&zwnj;است. بقیۀ قسمت&zwnj;ها را می&zwnj;توانیم دوباره سر هم کنیم.&raquo; ایمحوتب گفت: &laquo;شرمنده&zwnj;ام اما نگران نباشید. فراموش نکنید که من بهترین معمار مصر، خدای معماران و استاد تراش دادن سنگ هستم&raquo;. شیرجان گفت: &laquo;تو دیگه زر نزن&raquo;. جمال گفت: &laquo;راه دیگری هم هست؟&raquo;.<br />کاری از دست کسی بر نمی&zwnj;آمد. با اصرار بسیار قرار شد ایمحوتب تا فردا که معمار به کارگاه می&zwnj;آید سری تازه برای مجسمه بسازد. پنج نفر کارگر به همراه انجیب و جمال مشغول شدند تا سر یک متری آفرودیت را تکمیل کنند. شیرجان هم با بقیه مشغول سر هم کردن بدن مجسمه شد. اوایل صبح سرِ تازه تکمیل شد. کمترین شباهتی به آفرودیت قبلی نداشت. شبیه زیبارویان مصری دماغش کشیده و عقابی بود و پارچه&zwnj;ای هم مثل آیسیس روی سرش بسته شده&zwnj;بود. شیرجان که نتیجۀ کار را دید گفت:&laquo; قطعاً دلوسی می&zwnj;کشدمان. چرا مقنعه ساختی بر سرش؟ شهرداری که به این چیزها گیر نمی&zwnj;دهد&raquo;. ایمحوتب پرسید:&laquo; مگر تو معمار این ساختمان نیستی؟ دلوسی کیست دیگر؟ غلط کرده، بگو همین بهترین است&raquo; شیرجان جواب داد:&laquo; من اوس معمارم. کارهای بنّایی کارگاه را انجام می&zwnj;دهم. کاره&zwnj;ای نیستم که. معمار و طراح اوست. فرزاد دلوسی از معروف&zwnj;ترین و گران&zwnj;ترین معماران این شهر است&raquo;. برقی در چشمان ایمحوتب درخشید. این دلوسی حتماً می&zwnj;توانست کمک&zwnj;اش کند. در این فکر بود که سه بنز آخرین مدل مشکی، با شیشه&zwnj;های دودی جلوی در کارگاه ایستادند. شیرجان بدنش به لرزه افتاد. مردانی با کت و شلوار سیاه و عینک آفتابی از ماشین&zwnj;ها پیاده شدند. درِ عقبِ ماشینِ وسطی را باز کردند و پیرمردی عجیب پیاده شد. دلوسی کوتاه قامت و تاس بود، با سبیلی فرخورده و روغن&zwnj;زده. او هم سر تا پا مشکی پوشیده بود و عصایی با سر عقاب به دست داشت. همین که پیاده شد و مجسمه را دید خشک&zwnj;اش زد. مدتی مکث کرد و تماشایش کرد. سپس با صدایی آرام و کاملاً بی&zwnj;احساس گفت:&laquo; چه کسی این سر را برای آفرودیتِ من ساخته است؟&raquo;. ایمحوتب قدمی به جلو برداشت و گفت:&laquo; کار من است قربان&raquo;. دلوسی گفت:&laquo; بیا در ماشینِ من. کاری با تو دارم&raquo;. شیرجان حدس زد می&zwnj;خواهد بلایی سرش بیاورد. مِن&zwnj;مِن کنان گفت:&laquo; رحم کنید عالیجناب&raquo;. دلوسی که انگار چیزی نشنیده باشد با ایمحوتب داخل ماشین شد.</p>
<p>در را که بستند دلوسی بی مقدمه پرسید:&laquo; از کجا آمده&zwnj;ای و نامت چیست؟&raquo; ایمحوتب ماجرایش را تعریف کرد. حرفش که تمام شد دلوسی دستش را جلو آورد و گفت:&laquo; همین که سر مجسمه را دیدم فهمیدم که کار صنعتگری باستانی است. از آشنایی با شما خوشوقتم استاد. من دائدلوس، معمار افسانه&zwnj;ای یونان باستان هستم. پس از ماجرای خجالت&zwnj;بارِ پاسیفائه و گاو، همسرش مینوس من را در لابیرنت خودم محبوس کرد. بال&zwnj;هایی از موم ساختم و از لابیرنت فرار کردم اما مکافات ادامه داشت و زئوس به رابطۀ من و آفرودیت مشکوک شد و گرفتارم کرد. من را فرستاد این&zwnj;جا تا زیبایی حقیقی معماری را پیدا کنم و آدم شوم. حالا نه که خودش خیلی پاک&zwnj;دامن است. چند سالی گشتم و در چند ساختمان مشغول شدم اما به مرور حس کردم سرکاری است و از طرف دیگر کارم هم حسابی گرفت. مردم این&zwnj;جا خیلی از کارهایم خوششان آمد و همه می&zwnj;خواستند من برایشان بسازم تا به دیگران نشان دهند و به بنای خاصشان بنازند. مردمان عجیبی هستند. راستش را بخواهی حتی مینوس و زئوس هم اندازۀ این&zwnj;ها دنبال نازیدن به ساختمان&zwnj;هایشان نبودند. به نظرم اگر بیایی و با هم کار کنیم می&zwnj;توانیم تهران را بگیریم. من بیست سال است که اینجا هستم و دیگر کارهای یونانی&zwnj;ام تکراری شده است. با هم سبک ترکیبی یونانی &ndash; مصری را راه می&zwnj;اندازیم. نظرت چیست؟&raquo; ایمحوتب گفت:&laquo; خیلی از لطف&zwnj;ات ممنونم ولی فکر نکنم من بیست سال این&zwnj;جا بمانم و کانسپتِ کانسپت&zwnj;ها را پیدا نکنم. به هر حال من خدای معماران هستم و با تو فرق دارم دوست خوبم. کاش می&zwnj;توانستی من را در رسیدن به کانسپتِ کانسپت&zwnj;ها کمک کنی&raquo;. دلوسی گفت: &laquo;هرچند با وجود این وضع دلار و بازار مطمئنم که پیش خودم برمی&zwnj;گردی اما باشد. بگرد شاید تو چیزی پیدا کردی ای خدای معماران! اما برای پیدا کردنش بازارِ بسازبفروشیِ ساختمان چیزی به دستت نمی&zwnj;دهد. باید سراغ مسابقات و دانشگاه&zwnj;ها بروی. یکی از بچه&zwnj;های دفتر ما می&zwnj;تواند کمک&zwnj;ات کند. خیلی به سواد معماری استادها و دانشگاهش می&zwnj;نازد. خودش هم خیلی چیزها دربارۀ معماری جدید می&zwnj;داند و زیاد از آن می&zwnj;گوید. قرار بود امروز به کارگاه بیاید. بیا سر و کله&zwnj;اش پیدا شد&raquo;. دلوسی شیشۀ ماشین را پایین داد و کمی دورتر دختری جوان زیبایی را نشانش داد. دختر که کمی لاغر و با دماغی کشیده و استخوانی بود، شباهتی باورنکردنی به مجسمه&zwnj;ای داشت که ایمحوتب دیشب ساخته&zwnj;بود. نزدیک ماشین شد. هر دو از ماشین پیاده شدند. دلوسی ایمحوتب را معرفی کرد و گفت: &laquo; ایمحوتب معمار، خدای معماران مصری&raquo; ایمحوتب سلام کرد. دختر خندید و گفت:&laquo; سلام. چه لقب عجیبی دارید، خدای معماران! حتما خیلی خیلی سال&zwnj;بالایی هستید که اینطور صدایتان می&zwnj;کنند استاد. من هم پرینازم. یک معمارْ ملی&raquo;.</p>
<p>&nbsp;ادامه دارد ...</p>
<p><strong>قسمت&zwnj;های قبلی این داستان:</strong><br /><a href="../posts/qgckh/" target="_blank" rel="noopener">قسمت اول: فرمان اوسیریس: در جستجوی کانسپتِ کانسپت&zwnj;ها</a></p>
<p><a href="../posts/fjfad/" target="_blank" rel="noopener">قسمت دوم: در پروژۀ عظیم غول&zwnj;ها</a></p>