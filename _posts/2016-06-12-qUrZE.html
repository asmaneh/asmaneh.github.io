--- 
title: "پنجره‌ای پیشِ رو" 
authors: zarei 
types: blog 
featured: false
slug: qUrZE 
--- 
<p>هر روز با گفتارها و نوشتارهایی مواجهیم که از گذشته خبر می&zwnj;دهند. موضوع برخیْ هنر و معماری است و تعمق و تأمل در آنها بخشی از مسیر کار ما را شکل می&zwnj;دهد. اغلب چنین متن&zwnj;هایی را مجموعه&zwnj;ای از خبر و نظر دربارۀ بناها و بانیان و بنّایان می&zwnj;دانیم که در بهترین وضع، می&zwnj;توانیم شواهدی بجوییم و صدق یا کذب آنها را مشخص کنیم. مجموعه&zwnj;ای منسجم یا پراکنده از وقایع و واقعیت&zwnj;های هنر و معماری که آزمودن صحت آنها پایان مسیر تحقیق است. اما آشکار است که می&zwnj;توانیم اندکی دورتر بایستیم و از چیستی و چگونگی پیدایش آن گفتار و نوشتار بپرسیم و در واژه&zwnj;ها و ویژگی&zwnj;های آن دقت کنیم. می&zwnj;توانیم بپرسیم گفتار و نوشتاری دربارۀ گذشتۀ هنر و معماری چگونه چیزی را پیش روی ما قرار می&zwnj;دهد؟ آنچه پیش روی ماست از کجا آمده؟ چه ویژگی&zwnj;هایی دارد و شناخت ویژگی&zwnj;های آن چه کمکی به ما می&zwnj;کند؟ باید توجه کنیم که همواره آنچه می&zwnj;خوانیم یا می&zwnj;شنویم، پیشتر در جایی و به صورتی حاضر بوده&zwnj; است. پس از این هم در جایی حاضر خواهد شد و به گفتار و نوشتار دیگری شکل خواهند داد. در واقع هر متنی که در اختیار داریم، از نظرگاهی مطرح شده، متأثر از گفتارها و نوشتارهای دیگری است و خود نیز در شکل&zwnj;دادن به نظرگاه&zwnj;ها و متن&zwnj;هایی اثر می&zwnj;گذارد. بنا بر این برای فهم بهتر آنچه پیش رو داریم، لازم است چارچوب بزرگتری را تصور کنیم. چارچوبی که گفتار و نوشتار را در کنار متن&zwnj;های مرتبط قرار دهد و دری بر فهم تأثیرات و تأثرات آنها بگشاید. چنین تصور و تعریفی هر گفتار و نوشتار را کنار هم&zwnj;نشینان و شیوه&zwnj;های پیدایش و مصرفش قرار می&zwnj;&zwnj;دهد و آنها را ساختۀ حوزه&zwnj;های بزرگتر می&zwnj;داند. از این منظرْ حوزه&zwnj;های گوناگونی که سخن معماری و گذشته در آنها جاری است در تثبیت آنچه گفتار و نوشتارشان عرضه می&zwnj;کند با هم رقیبند. چنانکه هرکدام می&zwnj;کوشند راه مقبولیت دسته&zwnj;ای از سخنان را بگشایند و باقی را به حاشیه ببرند. حوزه&zwnj;های سخن و چارچوب&zwnj;هایشانْ گفتن و نوشتن دربارۀ وقایع و واقعیت&zwnj;های معماری گذشته و گذشتۀ معماری را ممکن می&zwnj;کنند و بر اثر وجود آنها، آنچه می&zwnj;خوانیم و می&zwnj;شنویم به صورتی خاص به ما می&zwnj;رسد. پس هر گفتار و نوشتار که دربارۀ گذشته خبر می&zwnj;دهد و موضوعش معماری است، پنجره&zwnj;ای به واقعیت&zwnj;های دور و نزدیک این حوزه می&zwnj;گشاید. پنجره&zwnj;ای که دیدن بعضی چیزها را بر ما ممکن می&zwnj;کند، چیزهایی را می&zwnj;پوشاند و در نهایت تعمق در دیده&zwnj;ها و جستجوی نادیده&zwnj;های محققان را ضروری می&zwnj;سازد.</p>