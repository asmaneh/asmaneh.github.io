--- 
title: "مرگ و شهر" 
authors: tamasoki 
types: blog 
featured: false
slug: SdpGm 
--- 
<div>
<div>
<p>مرگ و شهر</p>
<p>شاید عنوان نابخردانه&zwnj;ای به نظر برسد. شهر را با مرگ چه &zwnj;کار؟ و مرگ را با شهر؟</p>
<p>*******</p>
<p>سال&zwnj;ها پیش، برای اولین بار،&nbsp; از پس توصیفات سینوهه [۱] از شهر مردگان و زندگان و آداب و تشریفات زندگی مصریان بود که فهمیدم شهری جز آن شهرها که ما امروز در آنها روزگار می&zwnj;گذرانیم هم هست؛ یا لااقل می&zwnj;توانست باشد.</p>
<p>روزی که توصیفات بروگش از تهران قاجاری را می&zwnj;خواندم و سخن از گورستان&zwnj;های درون شهر بود که محل گذر هرروزۀ مردم بودند و پنج&zwnj;شنبه و جمعه&zwnj;ها تفریحگاه و زیارتگاه مردمِ شهر[۲]؛ فهمیدم که زندگی در کنار مرگ و با مرگ و با مردگان همانقدر برای من فرزند دهۀ دوم قرن بیست و یکم عجیب است، که برای آن مردان و زنان قاجاری، حداقل تا اندازه&zwnj;ای، معمول بوده.</p>
<p>*******</p>
<p>اولین باری که پا به یک مرکز خرید بزرگ [۳] گذاشتم خوب یادم هست. برای خرید نرفته بودیم. گفته بودند معماری خوبی دارد و رفتیم ببینیم چطور جایی است و می&zwnj;خواستیم زود برگردیم. بیشتر از سه ساعتی طول کشید تا بتوانیم از لابی اصلی خودمان را به درب خروج برسانیم. در ماز گیر کرده بودیم انگار. و در همۀ &zwnj;این مدت زمان منجمد شده بود. رنگ بود و برق و زرق و جلوۀ ویترین&zwnj;ها و گرفتگی فضا. انگار فضا چمبره زده بود بالای سر آدم و به اصرار می&zwnj;خواست جنس هر مغازه&zwnj;ای را به او قالب کند. افسون شده بودیم. بعدها هیچ نخواستم دوباره پا به چنین مرکزهای خریدی بگذارم. مثل گیر کردن در اتوبانی می&zwnj;ماند بدون دوربرگردان [۴].</p>
<p>*******</p>
<p>به تفاوت زندگی در شهری که حول مقبرۀ یکی از اولیاء شکل گرفته با شهرهای دیگر فکر می&zwnj;کنم. به تفاوت احوال ساکنانشان و جریان زندگی هرروزۀ آنها.</p>
<p>*******</p>
<p>راستی مرگ و شهر چه نسبتی با هم دارند؟ یا چطور نسبتی باید داشته باشند؟ بگذارید سوالم را اینطور بپرسم که شهر خوب چه نسبتی با مرگ و آنچه به مرگ مربوط است برقرار می&zwnj;کند؟ چقدر آن را عیان می&zwnj;کند یا به عکس در نُه&zwnj;توی رنگ و خیال و ماده&zwnj;اش پنهان؟ چقدر از آن می&zwnj;گریزد یا چه اندازه در برش می&zwnj;گیرد و مجال بروزش می&zwnj;دهد؟</p>
<p>آن شهر شاد[۵]ی که این روزها طراحان و برنامه&zwnj;ریزان طالب آن&zwnj;اند، شهری است تا بدانجا که ممکن است دور از یاد مرگ و دور از خاطرۀ مردگان؟[۶]</p>
<p>شهر زیبا چه نسبتی با این حقیقت دارد؟ چنین شهری تا کجا به انکار گذر زمان و کهنه شدن&zwnj; چیزها می&zwnj;نشیند؟ تا کجا رد زمان از چهرۀ مصالح شهر می&zwnj;زداید و خاطرۀ پیری و مرگ را از دل ساکنانش می&zwnj;رباید؟ [۷] اگر اصلا.</p>
<p>سوالم فقط از نسبت شهر با وادی خاموشان نیست که عاقبت منزل همۀ ماست. از نسبت شهر با &laquo;مرگ&raquo; است. مهم&zwnj;ترین رخداد زندگی آدم&zwnj;هایی که شهر برای آنها و به واسطۀ اجتماع آنها شکل می&zwnj;گیرد. و این محل تامل است.[۸]</p>
</div>
</div>
<div>۱. داستان بلندی از والتاری دربارۀ زندگی &laquo;سینوهه&raquo;، پزشک مخصوص یکی از فراعنۀ مصر، سده&zwnj;ها پیش از میلاد مسیح</div>
<div>۲. البته که نباید تهران قاجاری و کلان&zwnj;شهرهای امروزی را هر دو به یک نام، شهر، خواند. هدفم از طرح این مثال&zwnj;ها آشنایی&zwnj;زدایی از تصور و تصویری از شهر است که &rlm;امروز به نظر ما بدیهی است اما می&zwnj;توانست و می&zwnj;تواند به شکل دیگری باشد.&rlm;</div>
<div dir="ltr">3. Mall, Hypermarket</div>
<div>۴. از خود می&zwnj;پرسم چرا هیچ&zwnj;گاه در بازارهای سنتی چنین تجربه&zwnj;ای نداشتم؟ به خاطر پیش&zwnj;فرض&zwnj;های ذهنی است یا تفاوتی در کار است؟</div>
<div dir="ltr">5. Happy city</div>
<div>۶. آن شهر خوشی که می&zwnj;توانیم طالبش باشیم چطور؟ &rlm;</div>
<div>۷. چون دوریان گری که طالب جوانی ابدی بود و نفرین&zwnj;&zwnj;شده به جاودانه با چهره&zwnj;ای جوان زیستن، در حالی که این پرتره&zwnj;اش بود که هر روز پیرتر می&zwnj;شد.&rlm;</div>
<div>۸. در یک جستجوی مختصر برای منبعی که به صورت مفصل و مجزا از این موضوع سخن گفته باشد این مقاله را یافتم که البته بحثش برپایۀ مصداق است:</div>
<div>
<p>&nbsp;</p>
<p dir="ltr">Cortes, Marcel Reyes. &ldquo;Living with the dead: Cremating and reburying the dead in a megalopolis&rdquo;. in: Nate Hinerman and Julia A Glahn (eds). The presence of the dead in our lives. Vol 82, pp. 139-164, Rodopi, Amsterdam, NY, &nbsp;2012.</p>
</div>