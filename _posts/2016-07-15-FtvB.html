--- 
title: "سال‌های دور زندگی پوپ" 
authors: r.mojtahedzadeh 
types: blog 
featured: false
slug: FtvB 
--- 
<div>
<div>
<p>موضوع یادداشت حاضر شرح سال های نخستین زندگی آرتر آپم پوپ، هنرشناس و پژوهشگر مشهور هنر ایران، است. انگیزه این یادداشت کمبود منابع، و گاه تناقض میان منابع موجود، پیرامون سالهای نخستین زندگی پوپ به زبان فارسی است. به عنوان مثال پیرامون علایق هنری، تحصیلات و زمینه کاری پوپ، پیش از آشنایی با هنر ایران، اطلاعات چندانی موجود نیست. در معدود منابع موجود نیز تناقض فراوان است، به گونه ای که حتی بر مواردی چون شخصیت آکادمیک پوپ و میزان و نوع تحصیلات وی نیز اتفاق نظر وجود ندارد. به عنوان مثال در بسیاری از زندگی&zwnj;نامه&zwnj;های اینترنتی موجود، به زبان فارسی، در سوابق تحصیلی پوپ به تحصیلِ باستانشناسی و معماری در دانشگاه هاروارد اشاره شده، حال آنکه در زندگی&zwnj;نامه&zwnj;های انگلیسی زبان خبری از این روایت نیست. به این دلایل و نیز دلیل دیگری که در پایان این یادداشت اشاره خواهم کرد، بر آن شدم تا موضوع یادداشت حاضر را به مقاطع آغازین زندگی پوپ اختصاص دهم. منبع این یادداشت عمدتا زندگی&zwnj;نامه پوپ به قلم نوئل سیور است که بر دایره&zwnj;المعارف اینترنتی ایرانیکا در دسترس است[۱]، اما در موارد مقتضی منابع دیگری نیز مورد رجوع و استفاده شده است.</p>
<p>پوپ در ۱۸۸۱ در فنیکسِ ایالت رُد آیلندِ ایالات متحده به دنیا آمد. پس از تکمیل تحصیلات دبیرستان، در دانشگاه براون فلسفه خواند. در سالهای ۱۹۰۴ و ۱۹۰۶ لیسانس و فوق لیسانس خود را در فلسفه اخذ کرد. در هر دو دوره نفر اول بود و به دنبالش دوست و همکار سالهای اولیه زندگی&zwnj;اش الکساندر میکلجان، یکی از ده منتخب مدال آزادی آمریکا از سوی جان.اف.کندی، قرار داشت. او تحصیل دکترای فلسفه را نیز در دانشگاه&zwnj;های کرنل و هاروارد آغاز کرد اما آن را به پایان نرساند. در سال ۱۹۰۹ برای اولین بار ازدواج کرد و متعاقب آن به تدریس فلسفه در دانشگاه براون مشغول شد. در سال ۱۹۱۱ به کالیفرنیا مهاجرت کرد و تا سال ۱۹۱۷ در گروه فلسفه دانشگاه برکلی کالیفرنیا تدریس می&zwnj;کرد. او در دانشگاه برکلی فلسفه زیباشناسی تدریس می&zwnj;کرد و به این&zwnj;ترتیب این فرصت را یافت تا در سال&zwnj;های پرماجرای تاریخ فلسفه در اوایل قرن بیستم، در یکی از معتبرترین دانشگاه&zwnj;های علوم انسانی در ایالات متحده، به عنوان یک صاحب&zwnj;نظر زیبایی&zwnj;شناسی تخصص یابد. پوپ در همین زمان با مادام فوبی اپرسون هرست، مادر ویلیام رندلف هرست، روزنامه&zwnj;دار متنفذ آمریکایی و مجموعه&zwnj;داری که بعدها مشتری پوپ شد، آشنا شد. هنگامی که فهمید مادام هرست مجموعه&zwnj;ای از فرش&zwnj;های نفیس شرقی دارد، او را متقاعد کرد تا از فرش&zwnj;هایش در کلاسهای درس برای تدریس زیبایی&zwnj;شناسی به دانشجویان استفاده کند. او همچنین نمایشگاهی از این فرش&zwnj;ها در برکلی ترتیب داد. علاقه پوپ به فرش&zwnj;های شرقی، از سالهای جوانی و طی سرزدن&zwnj;های او به خانه عمه&zwnj;اش در بوستون، جرقه زده بود. او از آن زمان همواره نیازی را برای یادگیری درباره فرشها و بهبود دانسته&zwnj;های اندکش در این&zwnj;باره از طریق بحث&zwnj;های طولانی با تاجران و مجموعه&zwnj;داران فرش، حس می&zwnj;کرد، اما آشنایی با مجموعه مادام هرست و استفاده از آن در کلاس&zwnj;های درسش دانش او از فرش را عمق و کیفیتی ویژه بخشید. در سال ۱۹۱۷ پوپ با فیلیس آکرمن، یکی از شاگردانش، آشنا شد. این آشنایی، و رسوایی متعاقب آن، به جدایی از همسر اولش و کناره&zwnj;گیری از شغلش در دانشگاه در اواخر این سال انجامید. پوپ مدت کوتاهی را در سال ۱۹۱۸ در دانشگاه آمرست، که دوستش میکلجان رییسش بود، گذراند و این آخرین دوره فعالیت او در مقام یک استاد فلسفه بود.</p>
<p>در بهار ۱۹۱۸ درگیر مسایل مربوط به جنگ جهانی اول شد و به واشنگتن مهاجرت کرد. پس از جنگ، با اتکا به تجارب و روابط تازه&zwnj;ای که کسب کرده بود، زمینه کاریش را از استاد دانشگاه به مشاور هنری تغییر داد. موفقیت او در اولین گامهای این تغییر، وی را به درگیری بیشتر با شغل جدیدش ترغیب کرد. او چندین ماه را به مطالعه و تامل جدی بر این زمینه شغلی صرف کرد و پس از آن با مهاجرتی حساب شده به نیویورک، در سال ۱۹۲۰، کارش را در این شهر آغاز کرد. او در همین سال با آکرمن ازدواج کرد و از همین زمان نیز آکرمن نه تنها شریک زندگی که شریکش در تجارت هنری بود. پوپ به تدریج توانست مشتریان مشهوری را، چون جان راکفلر، ادیث راکفلرمک&zwnj;کورمیک، اوراس هَومایر، اتو کانز، ویلیام رندولف هرست و جرج هیوئیت مایرز، جذب نماید. به این ترتیب در اوایل سال&zwnj;های ۱۹۲۰ مشغله پوپ از هر زمان بیشتر بود. او علاوه بر مشاوره و دلالی برای مشتریان سرمایه&zwnj;دارش، به اتکاء آشناییش با فرش&zwnj;های شرقی، به ارائه مشاوره تخصصی در زمینه هنر اسلامی (یا به تعبیر رایج آن زمان محمدی) به موسسه هنر شیکاگو و در زمینه هنر ایران به موزه پنسیلوانیا در فیلادلفیا اشتغال داشت. به این ترتیب پوپ بهترین استفاده را از تخصصش، در حوزه جدیدی که هنوز در آمریکا ناشناخته بود، به عمل می&zwnj;آورد. در همین سال&zwnj;ها او اولین نوشته&zwnj;هایش، که مجموعه مقالاتی درباره فرش بود، را در مجلاتی از قبیل "هنر و تزیین" و "نمایشگاه بین&zwnj;الملل" به چاپ رساند. این مقالات در سال&zwnj;های اخیر موضوع مقاله&zwnj;ای علمی راجع به پوپ توسط یوکا کادوی بوده است. سرانجام در سال ۱۹۲۵ پوپ با حمایت مالی و همکاری موسسه هنر شیکاگو برای اولین بار به ایران سفر کرد و سخنرانی مشهور خود را در انجمن آثار ملی ایران و در حضور مقامات ایرانی، از جمله رضاخان سردارسپه، ایراد کرد. فعالیت و مشغله پوپ از این مقطع به بعد برای علاقه&zwnj;مندان و محققان عرصه هنر ایران شناخته شده است و بازگویی آن در این مقال تکرار مکررات خواهد بود.</p>
<p>نکته&zwnj;ای که در پایان این نوشتار مایلم اشاره کنم آن است که دانستنی&zwnj;های این چنینی پیرامون زندگی پوپ، و سایر محققان هنر ایران، چگونه می&zwnj;تواند در بازخوانی و فهم دوباره تاریخ هنر ایران موثر باشد. به عنوان مثال می&zwnj;توان به این موضوع اندیشید که تجارب پوپ به عنوان یک استاد و صاحبنظر آکادمیک حوزه زیباشناسی فلسفی، آن هم در جو پرشور اوایل قرن بیستم، تا چه حد داوری&zwnj;ها و تحلیل&zwnj;های او از هنر ایران را جهت داده است؟ زمینه آشنایی پوپ با هنر شرق، یعنی فرش، تا چه حد خوانش او از هنر و معماری ایرانی را تحت تاثیر قرار داده است؟ آیا جنبه تجاری شخصیت پوپ و سلایق مشتریان سرشناسش، که اسامی&zwnj;شان را می&zwnj;دانیم و دست یافتن به زندگی&zwnj;نامه&zwnj;شان نیز با ابزارهای اطلاعاتی امروزی کار دشواری نیست، در تالیفات و شیوه نقد هنری او نیز اثرگذار بوده است؟ پاسخ، یا پاسخ&zwnj;های احتمالی، به سوالاتی از این دست می&zwnj;تواند فهم ما را از شیوه تاریخ&zwnj;نویسی و نقد آثار هنری در نوشته&zwnj;های پوپ، که همچنان یکی از مهمترین منابع هنر ایران است، به افق&zwnj;های جدیدی رهنمون کند.</p>
</div>
</div>
<div>۱. مشخصات این منبع به شرح ذیل است:</div>
<div>
<p dir="ltr">Siver, Noel. &ldquo;Pope, Arthur Upham&rdquo;. in Encyclop&aelig;dia Iranica (accessed on http://www.iranicaonline.org/articles/popearthurupham)</p>
</div>