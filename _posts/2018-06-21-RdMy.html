--- 
title: "۸۰. بازشناسی مسجد و مدرسۀ دارالاحسان سنندج| سید کامیار نقشبندی" 
authors: asmaneh 
types: research 
featured: false
slug: RdMy 
--- 
<p>محققان در مطالعۀ تاریخ معماری ایران در دوران اسلامی بر مطالعۀ معماری بخش مرکزی ایران تمرکز کرده&zwnj; و از مطالعۀ معماری سایر بخش&zwnj;های ایران غفلت کرده&zwnj;اند. حاصل این گرایش تصور و شناخت ناقص از معماری ایران است. پژوهشگران و مورخان نیز گاه با تکیه بر این شناخت ناقص احکامی کلی دربارۀ معماری ایران بیان کرده&zwnj;اند که به آسانی می&zwnj;توان در درستی آنها تردید کرد. از این روی لازم است برای شناخت جامع معماری ایران مفروض&zwnj;های رایج را کنار بگذاریم و معماری سایر بخش&zwnj;های ایران را در سیاق تاریخی و فرهنگی هر جا بازشناسیم .مسجد و مدرسۀ درالاحسان یا جامع سنندج از مهم&zwnj;ترین بناهای ساختۀ امان&zwnj;الله&zwnj;خان اردلان، والی کردستان، در دورۀ فتحعلی&zwnj;شاه قاجار است که در فاصلۀ سال&zwnj;های ۱۲۲۶ تا ۱۲۳۲ق هم&zwnj;زمان با تخریب جامع قبلی شهر ساخته شد. شناخت این مسجد و مدرسه به منزلۀ یکی از مهم&zwnj;ترین مساجد حوزۀ کردستان کمک می&zwnj;کند تا معماری مساجد این ناحیه را بهتر بشناسیم.<br />در این تحقیق، سید کامیار نقشبندی، در پی شناخت کالبد و زندگی جاری در مسجد و مدرسۀ دارالاحسان است. بدین منظور می&zwnj;کوشد، ناهماهنگی&zwnj;های موجود در کالبد بنا را بشناسد و در پی پاسخ به چیستی و چرایی این ناهماهنگی&zwnj;ها برآید. این تحقیق سه فصل دارد. در فصل اول، &laquo;معرفی بنا&raquo;، بنا و سیاق تاریخی آن را معرفی می&zwnj;کند و در انتهای آن ناهماهنگی&zwnj;های کالبدی بنا را بر می&zwnj;شمارد. در فصل دوم، &laquo;صورت اولیۀ بنا&raquo;، تغییرات کالبدی بنا را در سه بازۀ زمانی- از امروز به گذشته- بررسی و تصویری از صورت اولیۀ بنا را روشن می&zwnj;کند. در پایان این فصل نیز با توجه به تغییرات کالبدی بنا دربارۀ تغییر جایگاه بنا در طول زمان بحث می&zwnj;کند. در فصل سوم، &laquo;شناخت فضاها&raquo;، ویژگی&zwnj;های کالبدی اجزای بنا را در ارتباط با کارکرد آن&zwnj;ها بررسی می&zwnj;کند و برخی دلایل مؤثر بر شکل&zwnj;گیری&zwnj;شان را بر می&zwnj;شمرد.</p>
<p><strong>سید کامیار نقشبندی. &laquo;بازشناسی مسجد و مدرسۀ دارالاحسان سنندج&raquo;. پایان&zwnj;نامۀ کارشناسی&zwnj;ارشد مطالعات معماری ایران. استاد راهنمای اول: دکتر زهرا اهری، استاد راهنمای دوم: دکتر هادی صفایی&zwnj;پور. تهران: دانشگاه شهید بهشتی، خرداد۱۳۹۷.</strong></p>