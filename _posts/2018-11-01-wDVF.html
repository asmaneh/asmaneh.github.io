--- 
title: "دوره‌بندی تاریخ ایران و قرن هجدهم" 
authors: fathi 
types: blog 
featured: false
slug: wDVF 
--- 
<p>در ادامۀ نوشتار پیشینم در باب دوره بندی&zwnj;های تاریخی، در اینجا به معرفی کتاب تازه&zwnj;ای در حوزه تاریخ&zwnj;نگاری قرن هجدهم ایران خواهم پرداخت. قرن هجدهم ایران مصادف با اواخر دورۀ صفویه، دورۀ افشاریه، دورۀ زندیه و اوایل دورۀ قاجاریه بازه زمانی و تاریخی است که کمتر مورد توجه مورخان به طور عام و مورخان معماری و هنر به طور خاص قرار گرفته است. بنا به پارادایم معروف انحطاط[۱] دوره&zwnj;های پس از دورۀ صفویه تا دورۀ پهلوی دورۀ زوال و انحطاط نامیده شده&zwnj;اند. گرچه این پارادایم در دهه&zwnj;های اخیر مورد پرسش قرار گرفته و اعتبار خود را تا حدودی از دست داده است، متاسفانه پژوهش&zwnj;های محدودی که در این حوزه انجام شده نتوانسته پذیرش عامۀ این پارادایم را تغییر دهد. اینکه هنوز تاریخ فرهنگی و اجتماعی قرن هجدهم ایران به صورت سیستماتیک بررسی نشده و تحقیقات موجود از حد توصیف فراتر نمی&zwnj;رود گواه بر این ضعف در تاریخ&zwnj;نگاری این دوره است. اما اینکه من این بازۀ زمانی را دوره&zwnj;ای مجزا در نظر گرفته و مرزهای تاریخی را کنار می&zwnj;گذارم برآمده از پژوهش&zwnj;های اخیری است که قرن هجدهم ایران را به عنوان دوره&zwnj;ای متمایز مورد بررسی قرار داده&zwnj;اند. کتاب جدیدی که تابستان امسال به چاپ رسید نتیجه تحقیقات گروهی از محققان در این حوزه است که تلاش دارد راه تازه&zwnj;ای برای تحلیل و بررسی این دورۀ حذف شده از تاریخ ایران پیشنهاد کند.</p>
<p>کتاب&nbsp;بحران، فروپاشی، نظامی&zwnj;گری و جنگ: تاریخ و تاریخنگاری قرن هجدهم ایران[۲]، مجموعه مقالاتی است که براساس کنفرانسی با تمرکز بر قرن هجدهم ایران در سال ۲۰۱۳ برگذار شده و در سال ۲۰۱۸ به چاپ رسید. مورخان نامداری چون نیومن، فلور، آکسورسی، بابایی، متی و دیگران در این مجموعه مشارکت کرده اند. همانطور که از عنوان کتاب پیداست این مورخان در پی حل مسئلۀ مواجه با دوره&zwnj;ای هستند که با جنگ و فروپاشی و زوال همنام شده است. اما فرض مشترک همه این مقالات پرداختن به قرن هجدهم ایران بر اساس معیارها و مقیاس&zwnj;های خود تاریخ ایران است، به جای مقایسه با تاریخ دیگر ملت&zwnj;ها (به خصوص غرب) و دوره&zwnj;های پیشین و پسین. در حقیقت برای رهایی یافتن از پارادایم انحطاط که مانعی است برای مطالعه این دوره، دو رویکرد متفاوت در این کتاب عرضه می&zwnj;شود: یکی دیدن این دوره در امتداد دورۀ پیشین و یافتن مواردی که بدون گسست ادامه پیدا کردند؛ مثلا در حوزه ساختار مدیریت دولتی، اقتصاد و روابط بین المللی و غیره. دوم یافتن نوآوری&zwnj;ها و پیشرفت در حوزه&zwnj;های مختلف که ناقض پیش&zwnj;فرض زوال و انحطاط جامعه ایرانی است. حال به خلاصه برخی از این مقالات می&zwnj;پردازم.</p>
<p>متی[۳] با بررسی تاریخ&zwnj;نگاری قرن هجدهم ایران و عللی که به مغفول ماندن این دوره انجامیده پرداخته و پیشنهاد می&zwnj;کند که به این دوره نه به عنوان دورۀ گذار از دوره صفویه به قاجاریه بلکه به عنوان دوره&zwnj;ای متمایز با هویتی مستقل باید پرداخت. او سه شیوه برای این منظور ارائه می&zwnj;کند: ۱) شیوه بررسی فراملیتی؛ ۲)شیوه بررسی ملیتی؛ ۳)شیوه بررسی منطقه&zwnj;ای. در واقع با قرار دادن ایران قرن هجدهم در هر کدام از این سیاق&zwnj;های بزرگ&zwnj;تر می&zwnj;توان تاریخ این دوره را سوای انزوا و انحطاط بررسی کرد. نیومن[۴] به طور خاص به غیاب مطالعات فرهنگی در این دوره می&zwnj;پردازد و اینکه زوال یا فروپاشی دولت یا اقتصاد به معنای زوال فرهنگی و اجتماعی نیست. او با اشاره به ادامه و حتی گسترش تولید کتاب&zwnj;های شیعه توسط روحانیان چه در داخل و خارج از ایران به تمدید و پایایی برخی از فعالیت&zwnj;های فرهنگی در این دوره گواهی می&zwnj;دهد. بابایی[۵] نیز از زاویه&zwnj;ای دیگر به دورۀ نادرشاه و فعالیت&zwnj;های معماری او در کلات نادری پرداخته و حملۀ نظامی او به هند را به عنوان نشانی از قدرت نظامی او که شباهت زیادی به حملات تیمور داشت معرفی می&zwnj;کند. معماری التقاطی کلات نادری برگرفته از معماری صفوی (تیموری) و معماری گورکانیان هند گواهی بر ادامه و نوآوری در حوزۀ معماری این دوره است. گارتویت[۶] همچنین به نقد دوره&zwnj;بندی تاریخی ایران بر مبنای دوره&zwnj;بندی&zwnj;های تاریخ غربی پرداخته و پیشنهاد می&zwnj;کند که دورۀ مدرن اولیه ایران از حمله مغول به ایران آغاز شده و تا آغاز دورۀ پهلوی در نیمۀ اول قرن بیستم ادامه پیدا می&zwnj;کند. براساس این دوره بندی جدید، قرن هجدهم ایران بخشی از این دورۀ طولانی محسوب شده؛ بنا به این دلیل که ساختار کلی جامعه در این دوره پس از دگرگونی در دوره مغول تغییر قابل توجهی نداشته است. او همچنین تاکید در بررسی تاریخ ایران در حوزه جهانی و در سیاق تاریخی و فرهنگی اروپا-آسیایی[۷] دارد که در این صورت نشانه&zwnj;هایی که شاخص&zwnj;های زوال و انحطاط ایران در قرن هجدهم در نظر گرفته می&zwnj;شوند قابل پیگیری به دوره&zwnj;های پیشین و به دیگر نقاط این جامعه جهانی می&zwnj;شود.</p>
<p>باید اذعان داشت که انتشار این کتاب قدم بزرگی است در شناخت قرن هجدهم ایران و فایق آمدن به موانعی که بررسی این دوره را دشوار ساخته است. اما آنچه در این مجموعه غایب است و باید مورد توجه قرار می&zwnj;گرفت معماری و شهر به عنوان مظهر فرهنگی دوره است. به نظر می&zwnj;رسد که با وجود تمامی راهکارهایی که در این مجموعه ارائه شده، شهر به مثابۀ منبع دانش و آگاهی از اوضاع اجتماعی، فرهنگی و اقتصادی به موجودی فراموش شده در تاریخ این دوره بدل شده است. با سقوط اصفهان و پایان کار دولت صفوی، اصفهان و به موازات آن شهر از تاریخ&zwnj;نگاری اجتماعی و فرهنگی این دوره پاک شده و جایگاه خود را از دست داده است. در حالیکه اصفهان صفوی، به ویژه اصفهان دورۀ شاه عباس اول، مهم&zwnj;ترین و اصلی&zwnj;ترین گواه بر شکوه و عظمت صفویان محسوب می&zwnj;شد، انگار شهر قرن هجدهمی ایران چه در اصفهان و چه در دیگر پایتخت&zwnj;ها چون شیراز و مشهد و بعدها تهران تنها گواهی شدند بر پارادایم برساختۀ زوال مورخان غربی و وطنی که نوستالژی اصفهان صفوی را در سر داشتند. در این دوره شهر باید نه تنها به عنوان منبعی برای شناخت دوره بلکه به عنوان کنشگری که در دوره&zwnj;بندی تاریخی ایران اثرگذار بوده مورد توجه قرار گیرد. تاریخ شهر و زندگی عامه مردم در شهر قرن هجدهمی می&zwnj;تواند راه را برای شناخت این دوره هموار سازد.</p>
<p><strong>پی&zwnj;نوشت:</strong></p>
<p dir="ltr">[1] Decline Paradigm<br />[2]&nbsp; Axworthy, Michael. Crisis, Collapse, Militarism and Civil War: The History and Historiography of 18th Century Iran. Oxford University Press, 2018.<br />[3] Rudi Matthee, &ldquo;Historiographical Reflections on the Eighteenth Century in Iranian History: Decline and Insularity, Imperial Dreams, or Regional Specificity.&rdquo;<br />[4] Andrew Newman, &ldquo;Of Mullas, Manuscripts, and Migration: Aspects of Twelver Shi&rsquo;I Community Life in the 18th Century.&rdquo;<br />[5] Sussan Babaie, &ldquo;Nader Shah, the Delhi Loot, and the 18th-Century Exotics of Empire.&rdquo;<br />[6] Gene R. Garthwaite, &ldquo;What&rsquo;s in a Name?: Periodization and 18th-Century Iran.&rdquo;<br />[7] Eurasia</p>