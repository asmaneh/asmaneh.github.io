--- 
title: "در باب کافه‌ها" 
authors: h.pishvaie 
types: blog 
tags: کافه,تاریخ معماری,آسمانه,مطالعات معماری ایران,حمید‌ذضا پیشوایی 
featured: false
slug: NcjCj 
excerpt: "در همۀ کافه‌ها چیزهایی برای خوردن و آشامیدن هست؛ با این حال، این یگانه ویژگی آنها نیست؛ حتی مهم‌ترینش هم نیست.
در کافه‌ها، می‌توان سرِ صبر چیزی را مز‌مزه کرد؛ کتابی خواند؛ چیزی نوشت؛ به فکر فرو رفت؛ و گفت و گو کرد. کافه جایی است برای آهستگی و درنگ، جایی که در آن امکان مکث و تأنی فراهم است." 
--- 
<div>
<div>
<p style="text-align: justify;">۱. در همۀ کافه&zwnj;ها چیزهایی برای خوردن و آشامیدن هست؛ با این حال، این یگانه ویژگی آنها نیست؛ حتی مهم&zwnj;ترینش هم نیست.<br />۲. در کافه&zwnj;ها، می&zwnj;توان سرِ صبر چیزی را مز&zwnj;مزه کرد؛ کتابی خواند؛ چیزی نوشت؛ به فکر فرو رفت؛ و گفت و گو کرد. کافه جایی است برای آهستگی و درنگ، جایی که در آن امکان مکث و تأنی فراهم است.<br />۳. تنها یا با دیگران، در کافه&zwnj;ها، هم&zwnj;زمان، دو تجربۀ متضاد رخ می&zwnj;دهد: احساس تنهایی و احساس حضور در میان جمع. تجربۀ حضور در کافه تجربه&zwnj;ای است در میان این دو حس؛ از این رو، با از میان رفتن هر یک از اینها، چیزی از دست می&zwnj;رود. تجربۀ حضور در کافه&zwnj;ای که در آن همیشه تنهاییم و هیچ کس جز ما نیست و یا کافه&zwnj;ای که در آن احساس تنهایی و تفرّدِ خود را بازنیابیم هر دو چیزی کم دارد.<br />۴. در کافه&zwnj;ها، نور بسیار مهم است. نور باید چنان باشد که احساسِ تأنی و درنگ و احساس تنهایی در میان جمعیت را از میان نبرد: نه چندان زیاد، و نه چندان کم، بلکه چیزی در میانه.<br />۵. کافه&zwnj;ها ممکن است ساکت و خلوت و یا شلوغ و پر سر و صدا باشند. در هر حال، صداهای کافه&zwnj;ها از جنس خودشان است. در سراسر مدت حضور در کافه، صدای همهمهْ حضورِ محو و مبهم و درهمِ دیگرانی را به یاد می&zwnj;آورد که هم&zwnj;زمان هم هستند و هم نیستند. گاه این صدا با صدای موسیقی می&zwnj;آمیزد و صدای ما در این دو محو می&zwnj;شود. اینچنین، همیشه در ضمن حضورمان، از این آگاهیم که یکی هستیم در میان جمع.<br />۶. هیچ کافه&zwnj;ای را نمی&zwnj;توان بدون میز و صندلی تصور کرد؛ و همین طرزِ خاصِ قرار گرفتنِ بدنْ بخشی از تجربۀ حضور در کافه را شکل می&zwnj;دهد. با نشستن بر روی صندلی، امکان تحرک و عمل کم می&zwnj;شود و افق نگاه در سطحی خاص قرار می&zwnj;گیرد. نشستن بر پشت میز نیز امکان مواجه شدن با چیزها را فراهم می&zwnj;کند: امکان قرار دادن چیزی در برابر خود و قرار گرفتن در برابر چیزی: یک فنجان چای، یک بسته سیگار، و یا یک دوست.<br />۷. گاه کافه&zwnj;ها چون مأمن و گریزگاه&zwnj;اند برای گریز از برف و باران، گریز از سرما و گرما، گریز از ازدحام آدم&zwnj;ها و اتوموبیل&zwnj;ها، و حتی گریز از شهر. گاه پنجرۀ کافه&zwnj;ای به یادمان می&zwnj;آورد که در گریز از &laquo;آنجا&raquo; به &laquo;اینجا&raquo; آمده&zwnj;ایم.<br />۸. در گریز و یا از سر مِیل، در کافه&zwnj;ها می&zwnj;توان ساعتی قرار یافت و درنگ کرد؛ تا در میان جمع، تنهایی خود را بازیابیم و در تنهاییِ خود، مجموع شویم.</p>
<p style="text-align: justify;">&nbsp;</p>
</div>
</div>