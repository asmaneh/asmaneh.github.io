--- 
title: "آبادانی ویرانه‌ها ۱" 
authors: hashemi.mitra 
types: blog 
tags: آبادانی,میترا هاشمی,آسمانه,مطالعات معماری ایران,تاریخ معماری,جنگ جهانی دوم,برلین 
featured: false
featureImg: "/assets/img/posts/qCFab.jpg" 
slug: qCFab 
gallery: 
- image_path: "/assets/img/posts/qCFab.jpg" 
  title: "آبادانی ویرانه‌ها ۱" 
 
excerpt: "عظیم‌ترین شهرهای امروز اروپا همچون برلین و لندن در پایان جنگ جهانی دوم، یعنی حدود هفتاد سال پیش، ویرانه‌ای بیش نبود. آبادانی دوبارۀ این شهرها در این مدت کوتاه، به رغم پیامدهای اقتصادی، اجتماعی، فرهنگی، و زیست‌محیطی ناخوشایند جنگ، شگفت‌انگیز است." 
--- 
<div>
<div>
<p style="text-align: justify;">به&zwnj;نام خدا</p>
<br />
<p style="text-align: justify;">عظیم&zwnj;ترین شهرهای امروز اروپا همچون برلین و لندن در پایان جنگ جهانی دوم، یعنی حدود هفتاد سال پیش، ویرانه&zwnj;ای بیش نبود. آبادانی دوبارۀ این شهرها در این مدت کوتاه، به رغم پیامدهای اقتصادی، اجتماعی، فرهنگی، و زیست&zwnj;محیطی ناخوشایند جنگ، شگفت&zwnj;انگیز است. بی&zwnj;شک&nbsp;این مهم جز با&nbsp;ساز و کاری اندیشمندانه و حساب&zwnj;شده، ممکن نبود. در ایران نیز چنین ویرانی&zwnj;هایی کم نبوده است. ویرانی&zwnj;هایی که گاه منشأ انسانی داشت و گاه طبیعی. از قتل و غارت و ویرانگری لشکریانی که از غرب و شرق به ایران می&zwnj;تاختند تا زلزله&zwnj;هایی که هر بار بخشی از این سرزمین را به تلی از خاک بدل می&zwnj;کرد. سرعت و کیفیت بازسازی این ویرانه&zwnj;ها نیز گاه حیرت&zwnj;انگیز است؛ از آن جمله است شهر کاشان که با خانه&zwnj;های اعیانی بی&zwnj;شمار و مدارس و مساجد و بازار و دیگر ابنیۀ شکوهمندش بر ویرانه&zwnj;های زلزلۀ سال ۱۱۹۲ ساخته شد.</p>
<br />
<p style="text-align: justify;">در متون تاریخی، دربارۀ اوضاع و احوال مردم پس از این ویرانی&zwnj;ها و روند تعمیر و آبادانی یا متروک و فراموش شدن زیستگاه&zwnj;ها روایت&zwnj;هایی آمده است. گاه مردمی که از بلا جان به در می&zwnj;بردند&nbsp;ناگزیر از ترک ویرانه&zwnj;ها بودند و بدین&zwnj;ترتیب، زیستگاه&zwnj;هایی برای همیشه متروک و به تدریج از یادها فراموش می&zwnj;شد. گاه مردم زندگی را در ویرانه&zwnj;ها از سر می&zwnj;گرفتند و رفته رفته&nbsp;و در حد وسع خویش، آن را&nbsp;تعمیر&nbsp;می&zwnj;کردند. گاه حاکمان خیرخواه ولایات در آبادانی ملک خویش می&zwnj;کوشیدند و گاه زمامداران مملکت برنامه&zwnj;ای جامع برای آبادانی تمام سرزمین تمهید&nbsp;می&zwnj;کردند.&nbsp;</p>
<br />
<p style="text-align: justify;">یکی از وقایع خونین و ویرانگرِ تاریخ ایران، حملۀ مغولان در اوایل سدۀ هفتم بود. شرح ویرانی و قتل و غارت شهرها و آبادی&zwnj;های آن روزگار، از بخارا تا بغداد، در متون تاریخی مکرر است. به گواه همین متون، ویرانی ناشی از حملۀ مغول از حیث گستردگی در تاریخ این سرزمین بی&zwnj;سابقه بود. چندی بعد، ایلخانانِ مغول زمام امور را در سرزمین&zwnj;های فتح&zwnj;شده به دست گرفتند. از دورۀ ایشان، این سرزمین به&zwnj;رغم واقعۀ هولناکی که از سر گذرانده بود، دوباره آبادان شد هرچند برخی شهرها و ولایات همچون نیشابور و طوس هرگز شکوه و عظمت پیشین را بازنیافت.</p>
<br />
<p style="text-align: justify;">اما آبادانی آن ویرانی گسترده چگونه ممکن بود؟ آیا امروز نیز اگر به چنان مصیبتی دچار شویم، یارای آبادانی دوبارۀ این سرزمین را داریم؟ آیا&nbsp;امروز که در مواجهه با روزگار گذشته، خویش را بر قلۀ تکامل نوع انسان می&zwnj;پنداریم، می&zwnj;توانیم آن آبادانی را پیامد ساز و کاری اندیشمندانه بدانیم یا ساده&zwnj;انگارانه، آن را به بخت و اقبال نسبت می&zwnj;دهیم؟&nbsp;</p>
<br />
<p style="text-align: justify;">[ادامه دارد.]</p>
</div>
</div>
<ul>
<li>
<div style="text-align: justify;">۱.</div>
<div>
<p style="text-align: justify;">تصویر نمایی از شهر برلین در پایان جنگ جهانی دوم است.</p>
</div>
</li>
</ul>