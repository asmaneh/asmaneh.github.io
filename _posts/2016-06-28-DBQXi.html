--- 
title: "سرزمین وسیع گذشته" 
authors: zarei 
types: blog 
featured: false
featureImg: "/assets/img/posts/DBQXi.jpg" 
slug: DBQXi 
gallery: 
- image_path: "/assets/img/posts/DBQXi.jpg" 
  title: "سرزمین وسیع گذشته" 
 
--- 
<div>
<div>
<p>چندی پیش با بنیادی به نام حاجی&zwnj;بابا آشنا شدم که گویا در نیویورک فعال است و اغلب به مطالعه و جمع&zwnj;آوری فرش&zwnj;های شرقی می&zwnj;پردازد. تصویری که این بنیاد بر صفحه اول&nbsp;<a href="http://www.hajjibaba.org/">پایگاه اینترنتی&zwnj;اش</a>&nbsp;گذاشته، مرا به فکر فرو برد. تصویری که در نگاهی گذرا هم آشناست و ما را به یاد بسیاری از تصویرهای مشابه و حال و هوایی خاص می&zwnj;اندازد. دورنمایی از مردم روزگار دور&nbsp;که با شترهایشان روی ریگ&zwnj;های بیابان نشسته&zwnj;اند، چادری را در گوشه&zwnj;ای دیگر افراشته&zwnj;اند و البته مقابلشان برج&zwnj;های بلند، به مثابه عناصر دنیای نو خودنمایی می&zwnj;کنند. نشانه&zwnj;های آشنای تصویر را بگذارید کنارِ نوشته the hajjibaba club&nbsp;که انگار از قصه&zwnj;های علاءالدین و علی&zwnj;بابا و باقی نمایندگان تام&zwnj;الاختیار شرق - در دنیای غرب- آمده است! آیا چنین تصویری خالی از حقیقت است؟ آیا در شرق شتر و شترسوار وجود ندارد و در غرب برج&zwnj;های بلند ساخته نشده است؟ آیا شرق و غرب با هم متفاوت نیستند و تقابل این دو مفهوم از اساس نادرست است؟ می&zwnj;دانیم که متفکران کمابیش از شرق&zwnj;شناسی و ویژگی&zwnj;هایش سخن گفته&zwnj;اند. شاید مهم&zwnj;تر از همه ادوارد سعید(۱) باشد که صریحاً به روند مسلط شدن چنین تصاویری تاخته است. از نگاه او گذر زمان و تکرار توصیف&zwnj;ها و تصاویر یکسان، به تدریج مفهوم شرق را از واقعیتی با ویژگی&zwnj;های متنوع، به قطب مخالف دنیای نو تبدیل کرده که مهم&zwnj;ترین حسن و اهمیتش تفاوت با غرب است. بنا بر این شرق&zwnj;شناسان در مسیر تاریخی فعالیت خود نقاط تمایز&nbsp;شرق و غرب را برگزیده&zwnj;اند و با کنار هم گذاشتن آنها، تصویری خاص از نیمه دیگر دنیا ساخته&zwnj;اند که خود را در تقابل و تفاوت با جایی دیگر تعریف می&zwnj;کند(۲). بنا بر این در نگاه منتقدانْ &nbsp;شرقِ &nbsp;شرق&zwnj;شناسان بیش از آنکه خودش باشد و با اجزای متنوع تعریف شود، تصویری معکوس در آینه غرب است&nbsp;که مدام در کتاب&zwnj;ها و تصاویر و توصیف&zwnj;ها تکرار می&zwnj;شود و بر واقعیت برتری می&zwnj;یابد. حال بیایید این توصیف اجمالی از شرق&zwnj;شناسی را با کار خودمان مقایسه کنیم. ما چگونه به معماری گذشته نگاه می&zwnj;کنیم؟ بی&zwnj;گمان همه&nbsp;تصویری از گذشته در ذهن داریم که مسیر یافتن پاسخ&zwnj;های ما را در این حوزه شکل می&zwnj;دهد. تصویری بسیار مهم که معمولاً از اهمیت آن غافلیم. درباره صدق یا کذب مصداق&zwnj;های شرق&zwnj;شناسانه پرسیدیم. اینجا هم می&zwnj;توانیم بپرسیم که آیا همه مسائل ما در این خلاصه می&zwnj;شود که ممکن است یافته&zwnj;های ما درباره گذشته نادرست و دروغ باشند؟ آیا اگر خبرهای درست درباره معماری گذشته یافتیم و آنها را نشر دادیم، لزوماً تصویر روشنی از گذشته این حوزه به دست داده&zwnj;ایم؟ در دو یا سه سال گذشته که با برخی تاریخ&zwnj;نامه&zwnj;های معماری ایران مواجه بودم، می&zwnj;دیدم که گاهی شواهد ارزشمندی که محققان با زحمت فراوان یافته&zwnj;اند، چهره&zwnj;ای تکراری و تغییرناپذیر از معماری گذشته ایران عرضه می&zwnj;کند. چنین محصولی از همان تصویر تکراری و همیشگی به دست می&zwnj;آید که محقق در ذهن&nbsp;دارد و در سرزمین وسیع گذشته به دنبال شواهدی بر تأیید آن می&zwnj;گردد. شواهدی که حتی اگر همگی درست باشند هم می&zwnj;توانند چنان گزینش شوند و کنار هم قرار بگیرند که ارتباط ما و معماری گذشته را چون نسبت ساکنان برج&zwnj;های بلند و بادیه&zwnj;نشینان تصویر کنند.&nbsp;</p>
</div>
</div>
<div dir="ltr">1.Edward Said</div>
<div>۲. ن.ک: &nbsp;سعید، ادوارد. شرق&zwnj;شناسی. ترجمه لطفعلی خنجی. تهران: امیرکبیر، ۱۳۸۶.</div>