--- 
title: "قزوین صفوی ۳: جعفرآباد و دولتخانه" 
authors: m.parhizkari 
types: blog 
featured: false
slug: HFbb 
--- 
<p>جعفرآباد که قبلاً از آن سخن رفت حداقل به دو عرصه تقسیم می&zwnj;شد: باغ سعادت&zwnj;آباد و دولتخانه. نبود دقت نظر در توصیفات عبدی&zwnj;بیگ، موجب شده تا مرز میان عرصه&zwnj;های یاد شده، کمتر مورد توجه واقع گردد و اغلب فضای آن دو را در هم آمیزند. توصیف باغات با کوشک&zwnj;ها و ایوان&zwnj;ها در جنات عدن، چنان تصویر رویایی در اذهان پدید آورده، که پنداشته می&zwnj;شود تمامی جعفرآباد و از جمله دولتخانه متشکل از خیابان&zwnj;&zwnj;ها و جوی&zwnj;های آب روان و کوشک&zwnj;های میان باغی &zwnj;است. اگرچه این در مورد باغ سعادت&zwnj;آباد تا اندازه&zwnj;ای آشکار است اما در مورد دولتخانه صدق نمی&zwnj;کند. همچنانکه نظام معماری ایران بر عدم شباهت ساخت باغ و دولتخانه صحه می&zwnj;گذارد، ساختار امنیتی ارگ&zwnj;های حکومتی نیز چنین اجازه&zwnj;ای را به طراح نمی&zwnj;دهد که برای دولتخانه، پهنه&zwnj;ای بی&zwnj;حد و حصر همراه با کوشک&zwnj;های میانی احداث نماید. در متون تاریخی بارها اشاره گردیده که شاه از دولتخانه به باغ سعات&zwnj;آباد وارد شده. این نشان از تفاوت حریم دولتخانه و باغ دارد. همچنین عمارات حرم نمی&zwnj;توانسته فاقد حصار و دیوار بوده باشد. جداسازی حریم&zwnj;ها، حاصل کارکردهای مختلف و در نتیجه سازماندهی فضایی متفاوت بود.&nbsp;</p>
<p>دولتخانه محل امور کشوری و زندگی شاه و خانواده شاهی بود و از بخش&zwnj;های دیوانخانه، حرم و ... تشکیل می&zwnj;شد. دولتخانه ورودی مستقل (از باغ سعادت&zwnj;آباد) داشت که به گمان، همان درب عالی یا عالی&zwnj;قاپو &nbsp;بوده که امروزه شناخته شده است. حیاط کنونی عالی&zwnj;قاپو که احتمالاً زمانی با حجرات پیرامونی محصور می&zwnj;شد، فضایی نیمه عمومی برای منتظرین دیدار شاه در دیوان&zwnj;خانه بود. در همین حیاط، مکانی برای اطعام صوفیان ساخته شده بود. دلاواله از سه حیاط یاد کرده (پرهیزکاری، ۱۳۹۱، ص ۱۵۹-۱۶۰) که به نظر می&zwnj;رسد در موقعیت حیاط عالی&zwnj;قاپو واقع بوده&zwnj;اند. برای رسیدن به دیوانخانه می&zwnj;بایست دالانی را پشت سر گذاشت که ورودی احتمالی آن از یک هشتی بود؛ که امروزه در شرق حیاط عالی&zwnj;قاپو پا برجاست. از عمارت&zwnj;های دیوانخانه و ایوان چهل&zwnj;ستون به کرّات در متون دوره صفوی نام برده شده است. این همان ایوانی است که عبدی&zwnj;بیگ فضا و نقاشی&zwnj;های آن را وصف کرده است. (عبدی&zwnj;بیگ شیرازی، ۱۳۹۵، ص ۸۱-۹۳)</p>
<p>قرائن نشان می&zwnj;دهد که دولتخانه از باغ&zwnj;سازی سعادت&zwnj;آباد تبعیت نمی&zwnj;کرده بلکه متشکل از حیاط&zwnj;های بزرگی بوده که توسط حجرات و ایوان&zwnj;ها و دیوارهای بلند محصور می&zwnj;گردید و برای راه یافتن از یکی به دیگری می&zwnj;بایست مسیری را (به شکل دالان) در میان ابنیه پیمود. این امر موجبات امنیت بیشتری را فراهم می&zwnj;آورد و حریم عملکردی فضاها را حفظ می&zwnj;کرد. این چنین بود که عبدی&zwnj;بیگ اشاره دارد که عرصه جانب غربی بیش از باغ&zwnj;ها به عمارات اختصاص یافته است. (عبدی&zwnj;بیگ شیرازی، ۱۳۹۵، ص ۷۵) حیاط&zwnj;های دولتخانه، بزرگ و پر از درخت بود به نوعی که هر حیاط را می&zwnj;شد باغی خواند. با توجه به محل قرارگیری سردر عالی&zwnj;قاپو و هشتی شرقی حیاط کنونی عالی&zwnj;قاپو، می&zwnj;توان ابعاد حدودی حیاط&zwnj;های دولتخانه را تخمین زد. عبدی&zwnj;بیگ در جنات عدن از باغ حرم یاد کرده (عبدی&zwnj;بیگ شیرازی، ۱۳۹۵، ص ۹۴) که احتمالاً همانند حیاط عالی&zwnj;قاپو، باغ (یا باغچه&zwnj;ای) بوده که دور تا دور آن را حجراتی فرا گرفته و ایوان&zwnj;هایی در هر ضلع، محورهای انتظام دهنده فضا را شکل می&zwnj;دادند. به این ترتیب صفویان از دو الگوی باغ&zwnj;سازی تکامل یافته در قزوین استفاده کرده&zwnj;اند. یک الگو، باغی که متشکل از خیابان&zwnj;های (محورهای) عمود برهم بود که در محل التقای خیابان&zwnj;های اصلی باغ، کوشکی قرار می&zwnj;گرفت که از چهار سو به باغ نظر داشت؛ و دیگری الگوی باغی که در میان قطار حجرات و بر اساس اصول حیاط&zwnj; مرکزی&zwnj;های چهار ایوانی شکل گرفته بود. الگویی که از باغ&zwnj;های حکومتی به گونه&zwnj;هایی مانند مدارس نیز تسری یافت؛ که نمونه&zwnj;های آن را می&zwnj;توان در مدرسه چهارباغ اصفهان و مدرسه خان شیراز مشاهده نمود.</p>
<p>&nbsp;</p>
<p>نگاه کنید به: پیشینه مهندسی در قزوین حکایتی از آبادانی/ مهرزاد پرهیزکاری/ تهران: ره&zwnj;آورد مهر؛ قزوین: سازمان نظام مهندسی ساختمان استان قزوین/ ۱۳۹۸/ ص ۳۲۰-۳۲۲.</p>