--- 
title: "یادداشتی دربارۀ کتیبۀ لوح معماری موزۀ ملک" 
authors: qayyoomi 
types: blog 
featured: false
slug: m7f6 
--- 
<p>به&zwnj;اتفاق نوشاد رکنی</p>
<p>در حاشیۀ دور تا دور لوح معماری&zwnj;ای که در پیش رو دارید، کتیبه&zwnj;ای به خط شکسته&zwnj; نستعلیق خفی درج شده است. بررسی فنی کارشناسان موزۀ ملک نشان می&zwnj;دهد که این کتیبه را بعداً به لوح نیفزوده&zwnj;اند و از آغاز جزوی از آن بوده است. در یادداشت حاضر، متن کتیبه را خواهیم خواند و آن را توضیح خواهیم داد. پیش از آن، لازم است توجه خواننده را به نکاتی جلب کنیم که فهم این کتیبه و محل آن را آسان&zwnj;تر می&zwnj;کند.</p>
<p>در جهانی که امروز در آن به&zwnj;سر می&zwnj;بریم، چه جهان بیرونی و آفاقی و چه جهان&zwnj;های درونی و انفسی هریک از ما، میل به این است که حوزه&zwnj;ها یا ساحت&zwnj;های حیات انسان از هم جدا شود. ما بخشی از اوقات و احوالمان را به زندگی خصوصی، بخشی را به زندگی اجتماعی، بخشی را به کار، بخشی را به تفریح و استراحت، و بخشی را به عبادت اختصاص می&zwnj;دهیم. البته تقسیم ساعات شبانه&zwnj;روز و تخصیص هر قسمت از آن به یکی از امور اصلی تا پیش از روزگار جدید نیز در فرهنگ ما رایج بود و اولیای دینْ ما را به تقسیم ساعات شبانه&zwnj;روز به سه یا چهار بخش توصیه کرده&zwnj;اند؛ اما آن تقسیم با تقسیم رایج امروز تفاوت بنیادی دارد. وقتی که اولیای دین از ما می&zwnj;خواهند پاره&zwnj;ای از شبانه&zwnj;روز را به کسب و پاره&zwnj;ای را به عبادت اختصاص دهیم، به&zwnj;هیچ&zwnj;روی به این معنا نیست که پارۀ مربوط به کسبْ عاری از عبادت باشد. گذشته از اینکه در ساعات کسب نیز نمازهای واجب بر عهدۀ ماست، از ما خواسته&zwnj;اند که هرگز و در هیچ حال از یاد خدا غافل نباشیم. این یاد پیوستۀ خدا را &laquo;نماز مدام&raquo; خوانده&zwnj;اند. گفته&zwnj;اند آیات شریف &laquo;وَاذْكُر رَّبَّكَ فِي نَفْسِكَ تَضَرُّعًا وَ خِيفَةً وَ دُونَ الْجَهْرِ مِنَ الْقَوْلِ بِالْغُدُوِّ وَالْآصَالِ وَ لَا تَكُن مِّنَ الْغَافِلِينَ&raquo; (و در دل خويش، پروردگارت را بامدادان و شامگاهان با تضرع و ترس، بى&zwnj;صداى بلند، ياد كن و از غافلان مباش. اعراف: ۲۰۵) و &laquo;الذین هم علی صلوتهم دائمون&raquo; (آنان که بر نمازشان پایداری می&zwnj;کنند. معارج: ۲۳) در همین معناست؛ و سخن باباطاهر ــ خوشا آنان که دایم در نمازند ــ در بیان همین آیات است؛ و شیخ ابوسعید ابوالخیر در بیان همین آیات بود که گفت: &laquo;مرد آن بوَد که در میان بازار در میان خلق ستد و داد کند و با خلق بیا&zwnj;میزد و یک لحظه، به دل، از خدای غافل نباشد&raquo;. پیداست که مقصود از این ذکرْ کلماتی نیست که به زبان جاری می&zwnj;کنیم. دین از ما می&zwnj;خواهد که یاد خدا را در همه چیز حلول دهیم. هر عملی، از خور و خواب گرفته تا نماز، که با این ذکر مناسبت نداشته باشد عبث است؛ زیرا اگر انسان را از راه رسیدن به مقصد دور نکند، باری از طی طریق باز می&zwnj;دارد و فرصت محدودی را که برای طی این راه در اختیار او نهاده&zwnj;اند در اموری می&zwnj;سپرد که برای سپردن راه مضر یا غیرمفید است. آنچه با عنوان نماز، نماز مدام، جهاد اکبر، سلوک راه خدا، و مانند اینها شنیده&zwnj;ایم، همه تعابیر و صورت&zwnj;های گوناگون این ذکرند؛ و بلکه جو&zwnj;هر دین چیزی جز ذکر، و جوهر بی&zwnj;دینی چیزی جز غفلت نیست. بنا&nbsp;&zwnj;بر&nbsp;این، ذکر ظاهری که بر زبان جاری می&zwnj;شود تنها صورتی و جلوه&zwnj;ای از ذکر است. ذکرْ گوهری درونی است که می&zwnj;تواند در همۀ عمل&zwnj;های مباح، ولو اعمال مادی و دنیوی، نفوذ و حلول کند و ماهیت آنها را دگرگون سازد. می&zwnj;تواند معماری را، که کارش محافظت جسم آدمی و بر&zwnj;آوردن حاجات مادی او، و به قول مولانا &laquo;علم بنای آخور&raquo; است، جوهره&zwnj;ای روحانی ببخشد و در خدمت طی طریق الهی و وصال محبوب در آورد. چنین معماری&zwnj;ای که ظاهراً در خدمت دیگران است، باطناً در خدمت خود معمار است؛ آن هم نه در خد&zwnj;مت جسم او، که در انتهای سفر این دنیا از روح به در می&zwnj;آورد و به خاک می&zwnj;سپارد و می&zwnj;رود، بلکه در خدمت روح او، که مسافر حقیقی این راه است.</p>
<p>این دعوت اصلی دین است. اهل معرفتْ اصل دین را همین می&zwnj;شمردند. در فرهنگ ایران&zwnj;زمین، تا پیش از روزگار جدید، البته چنین نبود که همه، از جمله اهل پیشه و معماران، اهل ذکر باشند؛ اما بیشتر مردم، ولو خود اهل غفلت بودند، ذکر را نیکو می&zwnj;شمردند و مردمان ذاکر را بزرگ می&zwnj;داشتند. فرهنگ ایرانی آکنده از تعالیم اهل معرفت، یعنی تعالیم اصیل و اصلی دین، بود. این تعالیم در مجامع اهل پیشه نیز نفوذ کرده بود و حلقه&zwnj;های فتوت را پدید آورده بود. حلقه&zwnj;های فتوت حلقه&zwnj;های اهل پیشه، و در نتیجه عامیانه، بود که در آنها آموزش&zwnj;های حرفه و طی مراتب شغلی با تعالیم اهل معرفت سخت درآمیخته بود. در بین اهل فتوت، مراتب پیشه را با مراتب سلوک مطابقت داده بودند. استادِ پیشه هم استاد ظاهری شاگرد بود و هم استاد باطنی او. مراتب پیشرفت شاگرد در حرفه با مراتب پیشرفت معنوی او کمابیش مطابقت داشت. در حلقه&zwnj;های فتوت، پیشه را با هستی مرتبط می&zwnj;کردند. سلسلۀ استادان به یکی از اولیا یا انبیا و از آنجا به خدا می&zwnj;رسید و به شبکۀ هستی ــ ولایت ــ پیوند می&zwnj;خورد. این&zwnj;چنین بود که فِتیان پیشۀ خود را پیوسته به نظام هستی می&zwnj;یافتند و الگوی خود را یکی از انبیا یا اولیا. این عقیده فقط در کلیت تصور از پیشه حلول نمی&zwnj;کرد؛ بلکه سرتاپای پیشه را فرامی&zwnj;گرفت. سالک باید هرچه می&zwnj;کند در جهت یاد خدا باشد و هرچه می&zwnj;بیند او را به یاد خدا بیندازد و به هر کاری که دست می&zwnj;زند، از پیوند آن با هستی و چگونگی آن پیوند آگاه باشد. حتی ابزارهایی که به دست می&zwnj;گیرد و مواد و ساخت&zwnj;مایه&zwnj;هایی که در کار می&zwnj;کند همه باید پیوندی با نظام هستی و با یاد مبدأ و مَعاد و مُبدِئ و مُعید داشته باشد.</p>
<p>اهل فتوت مرام&zwnj;نامه&zwnj;هایی داشتند که به &laquo;فتوت&zwnj;نامه&raquo; معروف است. فتوت&zwnj;نامه میثاق مکتوب بین شاگرد و استاد بود. کسی که در حلقۀ فتوت درمی&zwnj;آمد، مقید بود که فتوت&zwnj;نامه را نصب&zwnj;العین بدارد و آن را مراعات کند. معماری که ساختن این لوح را سفارش داده، خواسته است که فتوت&zwnj;نامۀ او را در حاشیۀ لوح بنگارند تا پیوسته آن را پیش چشم داشته باشد.</p>
<p>با این مقدمه، متن کتیبه را می&zwnj;خوانیم و دربارۀ فقرات آن به&zwnj;اختصار توضیح می&zwnj;دهیم:</p>
<p>بسم الله الرحمن الرحیم</p>
<p>معمار که این لوح را در دست می&zwnj;گیرد، کار را با نام خدا آغاز می&zwnj;کند. با این کار، خود را می&zwnj;پاید و به یاد او می&zwnj;دارد و هم از خدا می&zwnj;خواهد که او را به این کار، به کاری موافق رضای او، توفیق دهد و با رحمانیت و رحمت خود به او و کار او روی کند.</p>
<p>العلمُ عندَ الله لا یَعلَمُ الغیبَ الا الله&nbsp;(علم در نزد خداست. هیچ کس جز خدا غیب نمی&zwnj;داند.)</p>
<p>با این ذکر، به یاد خود می&zwnj;آورد که آنچه بدان می&zwnj;پردازد، و مبتنی بر علمی است که آموخته است، اندکی از علم است. اصل علم در نزد خداست. او نباید به علمی که دارد فریفته شود و آن را از خود بداند. بسیاری از حقایق عالم، از جمله حقایق زمینی که در آن تصرف خواهد کرد و بنایی که بر این لوح نقشه&zwnj;اش را خواهد ریخت، از او پنهان است و فقط خدا آنها را می&zwnj;داند.</p>
<p>سؤال: اگر پرسند که گونیا چیست و چند سر دارد، جواب بگو که حضرت جبرئیل (ع) به امر ربّ جلیل گونیا را از [نزد] پروردگار برداشت و به آدم سپرد.</p>
<p>بیشتر فتوت&zwnj;نامه&zwnj;ها در قالب سؤال و جواب تنظیم شده است. فتوت&zwnj;نامه مجموعه&zwnj;ای از مبانی اعتقادی و مبانی پیشه و آداب ظاهری و باطنی مرتبط با پیشه است. میثاق&zwnj;نامه&zwnj;ای است که وقتی کسی به حلقۀ اهل فتوت درمی&zwnj;آمد و جوانمرد می&zwnj;شد، آن را می&zwnj;پذیرفت و به مراعات آن گردن می&zwnj;سپرد. فتیٰ بایست همواره شیخ را در نظر می&zwnj;داشت و او را مراقب خود می&zwnj;شمرد. لحن فتوت&zwnj;نامه هم طوری است که گویی پیوسته شیخ آن را در گوش فتیٰ می&zwnj;ٰخواند.</p>
<p>گونیا مهم&zwnj;ترین افزار اندازه&zwnj;گیری و تقدیر است و کامل&zwnj;ترین زاویه ــ زاویۀ قائمه ــ با گونیا به دست می&zwnj;آید. خدای مصوّر و مقدّر که جهان را به&zwnj;اندازه آفریده است، گونیایی ملکوتی دارد. جبرئیل چنان گونیایی را به دست آدم سپرد تا کارهای زمین را به&zwnj;اندازه کند.</p>
<p>و سه سر دارد بمعنی&nbsp;&nbsp;الله محمد و علی (ع).</p>
<p>برخی از گزاره&zwnj;های فتوت&zwnj;نامه&zwnj;ها دلالت هستی&zwnj;شناختی دارد؛ یعنی به امری واقعی در جهان دلالت می&zwnj;کند؛ و برخی از آنها نقش تداعی&zwnj;گر دارد. فتوت&zwnj;نامه معمار را بدین می&zwnj;خواند که چون به گونیا نظر کرد و دید که سه سر دارد، از این سه به یاد الله و حضرت محمد (ص) و حضرت علی (ع) بیفتد.</p>
<p>و ذکر او &laquo;یا حی یا قیوم&raquo;[۱] است.</p>
<p>هر عمل معماری و هر آلت معماری ذکر زبانی&zwnj;ای متناسب با خود دارد. خدا زندۀ جاوید است و به خود استوار است و جهان نیز، هرقدر گونیا باشد، هرقدر به&zwnj;اندازه و بقاعده باشد، این بقاعدگی و هندسه آن را از تکیه به خدا بی&zwnj;نیاز نمی&zwnj;کند. جهان به کسی متکی است که او به چیزی دیگر متکی نیست. بناهایی هم که معمار برمی&zwnj;آورد نه به اندازه و طرز ساختن او، بلکه به خدای قیوم متکی است.</p>
<p>و گونیا راهنماست و ریسمان راهرو است.</p>
<p>این نیز از گزاره&zwnj;های تداعی&zwnj;گر فتوت&zwnj;نامه است. چنین نیست که فقط استاد معمارْ راهنما باشد و معمارِ صاحبِ این لوح راهرو. همه چیز در جهان رهرو است و راهنمایی دارد. ریسمان بنا بر امتدادی که گونیا معین می&zwnj;کند بر مسیر راست و بر صراط مستقیم می&zwnj;رود.</p>
<p>سؤال: اگر پرسند شمشه چیست و پای چیست و سر شمشه چیست و خطبۀ شمشه چیست و کار گذاشتن شمشه و ذکر شمشه چیست، بگو جواب بگو شمشه دستور پیر است و سر شمشه تعلیم استاد است و پای شمشه راهنماست.</p>
<p>با دستور پیر (استاد) کارها راست می&zwnj;شود. جوانمرد باید مطابق دستور پیر عمل کند تا دیوار وجود او به&zwnj;راستی و درستی بالا برود و همۀ اجزای آن در کنار هم و سازگار با هم چیده شود. شمشه تداعی&zwnj;گر دستور استاد است.</p>
<p>و چون شمشه را به کار گذاری &laquo;یا موجود یا معبود&raquo; و ذکر شمشه &laquo;یا حکیم یا عدل&raquo; است.</p>
<p>ذکر آغاز کار با شمشه &laquo;یا موجود یا معبود&raquo; است؛ زیرا معمار آجرها را با شمشه راست می&zwnj;چیند و دیوار را به وجود می&zwnj;آورد. او در این کار، بندگی &laquo;موجود&raquo; حقیقی را می&zwnj;کند. ذکر حین کار با شمشه &laquo;یا حکیم یا عدل&raquo; است، که خدا بنیاد محکم جهان را با حکمت و عدل خود گذاشت.</p>
<p>سؤال: اگر پرسند شاول چیست و ذکر شاول چیست، جواب بگو شاول میزان پیر است و ذکر او یا مُبدِئ[۲] یا مُعید است.</p>
<p>شاول (شاغول) باید به یاد معمار بیاورد که کار استاد با شاگرد میزانی دارد و استاد اعمال شاگرد را با میزان حق می&zwnj;سنجد؛ همچنان&zwnj;که معمار راستی دیوار را با شاغول می&zwnj;سنجد و می&zwnj;پاید. معمار باید به یاد داشته باشد که خدای مُبدِئ (آغازگر) همچنان&zwnj;که جهان را راست برپا کرده است، مُعید نیز هست و طومار جهان را درمی&zwnj;پیچد و به مرتبۀ نخست هستی بازمی&zwnj;گرداند. بنای او ماندنی نیست؛ همچنان که هیچ چیز دیگری در این دنیا ماندنی نیست.</p>
<p>در سؤالات، اگر پرسند ریسمان چیست و راهنمای او کیست و واجب ریسمان چیست و خطبه ریسمان و کار گذاشتن و ذکر ریسمان چیست، جواب بگو ریسمان توجّه است و پای ریسمان توکل است و واجب ریسمان سوزن است و راهنمای ریسمان گونیاست.&nbsp;و خطبه و کار گذاشتن آنکه در آن وقت بگوید &laquo;نصر من الله و فتح قریب&raquo;.&nbsp;و ذکر ریسمان &laquo;یا قاضیَ الحاجات یا کافی المهمّات&raquo;.&nbsp;سؤال اگر پرسند ذرع چیست و سر او پای او و ذکر او چیست، جواب بگو ذرع معلم پیر است در تسبیح حضرت معبود؛ چنان&zwnj;که در کلام مجید می&zwnj;فرماید هو الله تعالی قوله تعالی حق: &laquo;[إنْ من] شئ الا یسبّح بحمده و لکن [لا] تفقهون تسبیحهم&raquo; آیات.</p>
<p>فتوت&zwnj;نامه همچنان در بیان ابزارهای معماری پیش می&zwnj;رود و حکمت هریک و پیوند هریک با هستی و تداعیگری هریک را بازمی&zwnj;گوید و ذکرهای خاص در آغاز کار با هر افزار و ادامۀ کار با آن را بیان می&zwnj;کند. سرانجام به ذرع می&zwnj;رسد، که سنجه و معیار اندازه&zwnj;گیری است. شگفت اینکه سخن در سلسلۀ این اسباب و ذکرهای آنها به ذرع ختم می&zwnj;شود و ذرع استادِ استاد است. ذرع، که سنجۀ اندازه&zwnj;های عالم است، نشانی است از اینکه همه چیز تسبیح خدا می&zwnj;گوید؛ گرچه ما آن تسبیح&zwnj;ها را ندانیم. فتوت&zwnj;نامه با این جمله به پایان می&zwnj;رسد:</p>
<p>و سرِ گز راستی است و پای گز کار است و ذکر گز حق.</p>
<p>گز همان ذرع است که پیش از این، آن را معلم پیر خوانده بود. گز مبنایی است که همۀ بنا از آن نشئت می&zwnj;گیرد و با آن برمی&zwnj;آید و پایان می&zwnj;پذیرد. اگر این مبنا راست باشد، همۀ کار راست است. از این رو، یک سرِ گز &laquo;راستی&raquo; است. سر دیگر گز، یا پای آن، به عمل معمار متصل است. گز واسطه&zwnj;ای است که &laquo;راستی&raquo; را به &laquo;کار&raquo; معمار می&zwnj;پیوندد. این پیوند راستی با کار همان آغاز و انجام کار معماری است که معمار باید آن را در ظاهر و باطن، بر زبان و در قلب، در دست و در دل، بپاید؛ یعنی ذکر &laquo;حق&raquo;. اندیشه و عمل معمار همه باید در خدمت و در جهت راستی باشد؛ ذکرها همه از حق است و به حق می&zwnj;رسد. همه چیز آن&zwnj;گاه می&zwnj;پاید و در نظام هستی جایی و اعتباری می&zwnj;یابد که در جهت راستی و حق باشد و به او بپیوندد.</p>
<p>به تاریخ شهر صفر المظفّر[۳] سنه ۱۳۰۹ &laquo;رقم زد خامۀ فکر حبیب از بهر تاریخش/ حسن نقاش ازین لوح آمده [از] بهر معماری&raquo;.</p>
<p>ستایش در آغاز و انجام از آنِ خداست.</p>
<p>معرفی لوح معماری</p>
<p>شواهد فراوانی وجود دارد که مهندس معمار، نقشه عمارت&zwnj;ها را پیش از انتقال به خاک و رنگ&zwnj;ریزی، بر صفحه یا صفحاتی رسم می&zwnj;کرد و به بنایان می&zwnj;سپرد تا بنا را مطابق نقشه برآورند. این نقشه که بر اساس اندازه&zwnj;های دقیق و تناسبات معماری بود واحدی داشت که در اجزای مختلف، از در و دیوار و سکو و پنجره اندازه را مشخص می&zwnj;کرد و راهنمای معمار در طراحی بود (پیمون). برای رسم این نقشه&zwnj;ها، نیاز به صفحاتی شطرنجی بود که هر خانه آن، کوچکترین واحد مقیاس باشد، چنانکه امروز نیز اندازه&zwnj;ها و کروکی&zwnj;ها بر کاغذ شطرنجی رسم می&zwnj;شود. این صفحه، به &laquo;زیج معماری&raquo; یا &laquo;لوح معماری&raquo; معروف بود. تصویری از این لوح در نگاره&zwnj;ای از کتاب &laquo;بابُر نامه&raquo; به&zwnj;جا مانده است که معمار را در حال راهنمایی بنّا در ریسمان&zwnj;کشی از روی زیج نشان می&zwnj;دهد؛ اما این نخستین نمونه از این لوح&zwnj;ها است که در واقع یافت شده و برای نخستین بار به نمایش گذاشته می&zwnj;شود. اما آنچه که این لوح را خاص&zwnj;تر و ویژه&zwnj;تر می&zwnj;کند وجود کتیبه&zwnj;ای به خط نستعلیق خفی بر دو روی آن به دور صفحه است که بخشی از &laquo;فتوت&zwnj;نامه معماران&raquo; است. لوح مذکور صفحه&zwnj;ای است که هر دو روی آن با شبکه&zwnj;های منظم شطرنجی شده و دورتادور هر دو روی آن فتوت&zwnj;نامه، یا خلاصه&zwnj;ای از فتوت&zwnj;نامه مهندسان معمار نوشته شده به شهادت رقم اثر در سال ۱۳۰۹ق ساخته شده است. لوحه سالم و نسبتاً کار نکرده می&zwnj;نماید و روغن (لاک) آن نیز سالم و نسبتاً بدون ترک و افتادگی است. تنها در گوشه&zwnj;های آن اندکی خوردگی وجود دارد که ممکن است در اثر حمل یا نگهداری نامناسب آن در دوره&zwnj;های پیشین باشد. ابعاد آن 2/20 در 8/29 سانتی&zwnj;متر و اندازه تقریبی هر خانه&zwnj; شطرنجی حدود دو میلی&zwnj;متر است.</p>
<p>فتوت&zwnj;نامه</p>
<p>آموزه&zwnj;های اولیای دین به انسان می&zwnj;آموزاند که شب و روزش را باید به سه یا چهار بخش تقسیم کند. بخشی برای معاش، بخشی برای استراحت و خانواده و بخشی برای عبادت. امروزه نیز به ظاهر چنین است، اما آن تقسیم با تقسیم رایج امروز تفاوت بنیادی دارد. وقتی که اولیای دین از ما می&zwnj;خواهند پاره&zwnj;ای از شبانه&zwnj;روز را به کسب و پاره&zwnj;ای را به عبادت اختصاص دهیم، به&zwnj;هیچ&zwnj;روی به این معنا نیست که پارۀ مربوط به کسبْ عاری از عبادت باشد. گذشته از اینکه در ساعات کسب نیز نمازهای واجب بر عهدۀ ماست، از ما خواسته&zwnj;اند که هرگز و در هیچ حال از یاد خدا غافل نباشیم. این یاد پیوستۀ خدا را &laquo;نماز مدام&raquo; خوانده&zwnj;اند: &laquo;الذین هم علی صلوتهم دائمون&raquo; (آنان که بر نمازشان پایداری می&zwnj;کنند. معارج: ۲۳).</p>
<p>نماز و ذکر ظاهری که بر زبان جاری می&zwnj;شود تنها صورتی و جلوه&zwnj;ای از ذکر است. ذکرْ گوهری درونی است که می&zwnj;تواند در همۀ عمل&zwnj;های مباح، ولو اعمال مادی و دنیوی، نفوذ و حلول کند و ماهیت آنها را دگرگون سازد. می&zwnj;تواند معماری را، که کارش محافظت جسم آدمی و بر&zwnj;آوردن حاجات مادی او، و به قول مولانا &laquo;علم بنای آخور&raquo; است، جوهره&zwnj;ای روحانی ببخشد و در خدمت طی طریق الهی و وصال محبوب در آورد.</p>
<p>فرهنگ ایرانی آکنده از تعالیم تصوف، یعنی تعالیم اصیل و اصلی دین، بود. این تعالیم در مجامع اهل پیشه نیز نفوذ کرده بود و حلقه&zwnj;های فتوت را پدید آورده بود. اهل فتوت مرام&zwnj;نامه&zwnj;هایی داشتند که به &laquo;فتوت&zwnj;نامه&raquo; معروف است. فتوت&zwnj;نامه میثاق مکتوب بین شاگرد و استاد بود. کسی که در حلقۀ فتوت درمی&zwnj;آمد، مقید بود که فتوت&zwnj;نامه را نصب&zwnj;العین بدارد و آن را مراعات کند. معماری که ساختن این لوح را سفارش داده، خواسته است که فتوت&zwnj;نامۀ او را در حاشیۀ لوح بنگارند تا پیوسته آن را پیش چشم داشته باشد و مدام از دیدن هر شیء یا انجام عملی به یاد خداوند بیفتد و ذکری متناسب از دل بر زبان جاری کند.</p>
<p>حرفه معماری</p>
<p>در گذشته نیز مانند امروز، به کسی که حرفه معماری داشت مهندس می&zwnj;گفتند، اما مهندس به طور کلی، کسی بود که &laquo;هندسه&raquo; بداند و با خطوط و نقوش و احجام سروکار داشته باشد. معماری علمی نظری بود که به قول مولانا، سرآغاز آن خیال و اندیشه&zwnj;ای است که در ذهن معمار است، و با نقش شدن آن بر صفحه و ساخته شدن توسط استاد بنا، از خیال به واقعیت و از علم به عمل در&zwnj;می&zwnj;آید. مهندس مرد علم است و بنا مرد عمل، شاید به همین خاطر است که استاد علی&zwnj;اکبر اصفهانی پس از آفریدن شاهکاری چون مسجد شاه (امام) اصفهان، در کتیبه به عنوان و لقب مهندس یاد نمی&zwnj;شود، بلکه در مورد او می&zwnj;نویسند: &laquo;مانند مهندسان&hellip;&raquo; (و بمعماریة من فی العمل کالمهندسین وهو النادر الاوانی استاد علی اکبر الاصفهانی&hellip;). استاد بنا در ساخت آثار معماری، پس از مهندس معمار که آفریننده بنا از خیالی موهوم است بالاترین نقش را دارد. پس از او در سلسله مراتبی، شاگرد و سپس کارگر روزمزد (مزدور). قرار دارد. سنایی غزنوی در حدیقة الحقیقه و شریعة الطریقه در باب این مراتب می&zwnj;گوید:</p>
<p>از عمل مرد علم باشد دور&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; مثل این مهندس و مزدور</p>
<p>آن ستاند مهندس دانا&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; به یکی دم که پنج مه بنّا</p>
<p>وآن کند در دو ماه بنّا کرد&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; که نبیند به سالها شاگرد</p>
<p>باز شاگرد آن چشد ز سرور&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; که نیابد به عمرها مزدور</p>
<p>مزد این کم ز مزد آن زانست&nbsp;&nbsp;&nbsp;&nbsp; کین به تن کرد و آن به جان دانست</p>
<p>طبعاً حرفه&zwnj;های وابسته به معماری، نظیر گچ&zwnj;کاری، ناوه&zwnj;کشی (گل&zwnj;کاری)، درودگری، ساروج&zwnj;بری و گچ&zwnj;بری، نقاشی (بنا) و &hellip; زیر نظر بنا و در نهایت همگی زیر نظر معمار مشغول به فعالیت بودند.</p>
<p>ابزارهای معماری</p>
<p>معمار با خط و سطح و حجم سروکار دارد، و بنابراین مانند کاتبان سروکارش بیشتر با قلم و کاغذ است، اما برخلاف آنان دست او به ابزارهای دیگری جز قلم نیاز دارد تا طرح را دقیق و هندسی به لوح و کاغذ منتقل کرده، و سپس به صفحه خاکی زمین ببرد تا پی بنا را بر اساس خیال او برآورند. ابزارها &ndash; جدای از کامپیوتر که امروز جزو لاینفک طراحی است- همان ابزارهایی هستند که معماران امروزه هم به کار می&zwnj;برند: تخته رسم و کاغذ و گونیا و پرگار و خط&zwnj;کش (مسطر) و متر (در معماری گذشته ذرع یا گز) و ریسمان و شاغول و شمشه. اما در ادب معماری پیش از این، هر یک از این ابزارها حرمتی و معنایی ویژه برای معمار داشت. معمار از دوران شاگردی می&zwnj;آموخت بی نام و یاد خدا دست به قلم و کاغذ نبرد. به یاد خود می&zwnj;آورد که آنچه بدان می&zwnj;پردازد، و مبتنی بر علمی است که آموخته است، اندکی از علم است. اصل علم در نزد خداست. وقتی گونیا را در دست می&zwnj;گرفت می&zwnj;دانست گونیا مهم&zwnj;ترین افزار اندازه&zwnj;گیری و تقدیر است و کامل&zwnj;ترین زاویه ــ زاویۀ قائمه ــ با گونیا به دست می&zwnj;آید. خدای مصوّر و مقدّر که جهان را به&zwnj;اندازه آفریده است، گونیایی ملکوتی دارد. جبرئیل چنان گونیایی را به دست آدم سپرد تا کارهای زمین را به&zwnj;اندازه کند و سه&zwnj;گوشه آن الله، محمد و علی را به یاد او می&zwnj;آورد. گونیا راهبر بود و ریسمان رهرو. چنین نیست که فقط استاد معمارْ راهنما باشد و معمارِ صاحبِ این لوح راهرو. همه چیز در جهان رهرو است و راهنمایی دارد. ریسمان بنا بر امتدادی که گونیا معین می&zwnj;کند بر مسیر راست و بر صراط مستقیم می&zwnj;رود. شمشه تداعی&zwnj;گر دستور استاد است و ذکر آغاز کار با شمشه &laquo;یا موجود یا معبود&raquo; است؛ زیرا معمار آجرها را با شمشه راست می&zwnj;چیند و دیوار را به وجود می&zwnj;آورد. او در این کار، بندگی &laquo;موجود&raquo; حقیقی را می&zwnj;کند. ذکر حین کار با شمشه &laquo;یا حکیم یا عدل&raquo; است، که خدا بنیاد محکم جهان را با حکمت و عدل خود گذاشت. شاول (شاغول) باید به یاد معمار بیاورد که کار استاد با شاگرد میزانی دارد و استاد اعمال شاگرد را با میزان حق می&zwnj;سنجد؛ همچنان&zwnj;که معمار راستی دیوار را با شاغول می&zwnj;سنجد و می&zwnj;پاید. معمار باید به یاد داشته باشد که خدای مُبدِئ (آغازگر) همچنان&zwnj;که جهان را راست برپا کرده است، مُعید نیز هست و طومار جهان را درمی&zwnj;پیچد و به مرتبۀ نخست هستی بازمی&zwnj;گرداند. بنای او ماندنی نیست؛ همچنان که هیچ چیز دیگری در این دنیا ماندنی نیست. ذرع سنجه و معیار اندازه&zwnj;گیری است. شگفت اینکه سخن در سلسلۀ این اسباب و ذکرهای آنها به ذرع ختم می&zwnj;شود و ذرع استادِ استاد است. ذرع، که سنجۀ اندازه&zwnj;های عالم است، نشانی است از اینکه همه چیز تسبیح خدا می&zwnj;گوید؛ گرچه ما آن تسبیح&zwnj;ها را ندانیم. ابزار در آموزه&zwnj;های او فقط وسیله&zwnj;ای برای ارتباط دست و ذهن با جهان مادی نیست، نشانه&zwnj;ای و وسیله&zwnj;ای برای ارتباط او با جهان برین نیز هست.</p>
<p>ــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــــ</p>
<p>[۱] در اصل کتیبه: &laquo;یا حی و یا قیوم&raquo;</p>
<p>[۲] در اصل کتیبه: &laquo;مبدأ&raquo;</p>
<p>[۳] در اصل کتیبه: صفر المصفّر</p>
<p>ـــــــــــــــــــــــــــــــــــــــــــــــــــــــــــــــــــــــــــــــــــــ</p>
<p>۷ تیر ۱۳۹۵</p>