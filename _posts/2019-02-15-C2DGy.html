--- 
title: "تالارهای تختگاه مملوکی: قبّه یا ایوان؟" 
authors: taheri 
types: blog 
featured: false
featureImg: "/assets/img/posts/C2DGy.jpg" 
slug: C2DGy 
gallery: 
- image_path: "/assets/img/posts/C2DGy.jpg" 
  title: "تالارهای تختگاه مملوکی: قبّه یا ایوان؟" 
- image_path: "/assets/img/posts/C2DGy-1.jpg" 
  title: "تصویر یک: نقشۀ ارگ قاهره، براساس «وصف مصر»" 
- image_path: "/assets/img/posts/C2DGy-2.jpg" 
  title: "تصویر ۲ - آ: نقشۀ ایوان بزرگ، براساس «وصف مصر» ؛ تصویر ۲ - ب: نقشۀ ایوان بزرگ، براساس لوئیس کاساس" 
- image_path: "/assets/img/posts/C2DGy-3.jpg" 
  title: "تصویر سه: نمای ایوان بزرگ، براساس «وصف مصر»" 
- image_path: "/assets/img/posts/C2DGy-4.jpg" 
  title: "تصویر چهار: پرسپکتیو ایوان بزرگ، براساس «وصف مصر»" 
- image_path: "/assets/img/posts/C2DGy-5.jpg" 
  title: "تصویر پنج: نمایی از ایوان بزرگ، از رابرت هی (نگاره‌هایی از قاهره، اثر رابرت هی، لندن، ۱۸۴۰)" 
- image_path: "/assets/img/posts/C2DGy-6.jpg" 
  title: "تصویر شش: نقشۀ مشهد [مزار] جیوشی، براساس کرسول" 
- image_path: "/assets/img/posts/C2DGy-7.jpg" 
  title: "تصویر هفت: نقشۀ خانه‌ای در فسطاط" 
- image_path: "/assets/img/posts/C2DGy-8.jpg" 
  title: "تصویر هشت: نقشۀ تالار صالح، براساس کرسول" 
- image_path: "/assets/img/posts/C2DGy-9.jpg" 
  title: "تصویر نُه: نقشۀ مدرسۀ قلوون، براساس کرسول" 
- image_path: "/assets/img/posts/C2DGy-10.jpg" 
  title: "تصویر ده: نقشۀ باسیلیکای منذر، براساس سواژه" 
 
--- 
<div>
<div>
<p><strong>&nbsp;تالارهای تختگاه مملوکی: قبّه یا ایوان؟[1]</strong><br /><strong>نوشتۀ ناصر رباط</strong><br /><strong>ترجمۀ محمدمهدی طاهری [2]</strong></p>
<p>&nbsp;</p>
<p>ناف سلطان&zwnj;های مملوک مصر و سوریه را، از آغاز دولتشان در ۱۲۵۰ تا سقوطشان در ۱۵۱۷، با ارگ قاهره بریده&zwnj;اند. مملوکانْ ارگ قاهره را از اربابان ایوبی خود به ارث گرفته بودند و در دوران متقدم روزگار دراز سلطنتشان، چهار سلطانِ مملوکی ساخت&zwnj;وساز ارگ را چنان ادامه دادند که هم مقر دولتشان باشد و هم اقامت&zwnj;گاه سلطنتی&zwnj;شان. این چهار سلطان عبارت&zwnj;اند از: ظاهر بیبرس (۱۲۶۰تا۱۲۷۷)؛ منصور قلاوون (۱۲۸۰تا۱۲۹۰)؛ اشرف خلیل (۱۲۹۰تا۱۲۹۴)؛ و ناصر محمد (که از ۱۲۹۴ تا ۱۳۴۰ جز دو برهۀ کوتاه پیوسته حکم راند). مملوکان مجموعۀ کاخ&zwnj;های اقامتی را در بخش جنوبی ساختند و آن را از بخش شمالی مجزا کردند؛ زیرا بخشِ شمالی را برای امور دیوانی و نیز برای اقامت مملوکانِ وابسته به سلطان در نظر داشتند. هر یک از این سلطان&zwnj;ها دستور به ساخت تعدادی کاخ و تالار بار عام دادند که این بناهای جدید یا به&zwnj;جای بناهای قدیمی نشستند یا تکمله&zwnj;ای بر آن&zwnj;ها بودند. متعاقب این ساخت&zwnj;وسازها حصار جنوبی ارگ از سمت&zwnj;های غرب و جنوب گسترش یافت؛ هرچند تقسیم&zwnj;بندی&zwnj;های کلّی فضاییِ آن همان ماند که بود.&zwnj; سه سلطان از چهار سلطان مزبور، بیبرس و قلاوون و ناصر محمد، تشریفات و مراسم&zwnj;هایی را پایه&zwnj;گذاری کردند که از قانون&zwnj;های معیّن سفت&zwnj;وسختی پیروی می&zwnj;کرد. هدف از این تشریفات، به&zwnj;وجودآوری ساختار سلسله&zwnj;مراتبی صلب و سختگیرانۀ سلطنت مملوکان در شکل و طرح مجموعه کاخ&zwnj;ها بود. درواقع تدابیر تشریفاتی آنان بسیار فراگیر بود؛ تابدانجاکه نه&zwnj;فقط ارتباط&zwnj;های بخش&zwnj;های متنوع حصار شمالی و حصار جنوبی، بلکه ارتباط&zwnj;های کلّ ارگ با شهر بیرونی را هم تحت تأثیر خود داشت.[3]</p>
<p>تالار بار عام یا تختگاه شاه یکی از ساختمان&zwnj;های سلطنتی این مجموعه بود که اثر آن در بازنمایی سلسله&zwnj;مراتب مملوکی، که سلطان را در رأس خود داشت، بسیار مهم و اساسی بود؛ زیرا این تالار در درک&zwnj;ودریافت از ترکیب&zwnj;بندی ارگ قاهره بی&zwnj;وقفه نقشی مهم ایفا می&zwnj;کرد. هر یک از این چهار سلطان، به&zwnj;محض تصاحب تاج&zwnj;وتخت، آن تالار تختگاهی را که سلطان پیش&zwnj;ازخود ساخته بود، خراب کرد و یکی دیگر بر جای آن ساخت. بیبرس در همان دوران آغازین دولتش تختگاهی جدید ساخت که یا بر جای تختگاه قبلی ساخته شد یا افزونه&zwnj;ای بر آن بود. در سال ۱۲۸۴ قلاوون دستور به تخریب ساختۀ بیبرس داد تا یکی دیگر به&zwnj;جای آن بسازد. ساختمان جدید تختگاه را می&zwnj;توان محصول طبع قلاوون به بانی&zwnj;گریِ نمایان&zwnj;ترین و عمومی&zwnj;ترین سازۀ مجموعۀ کاخ&zwnj;ها دانست؛ چه جز این اگر می&zwnj;بود، دستور به تخریب باقی ساخته&zwnj;های بیبرس هم می&zwnj;داد. اشرف خلیل و ناصر محمد هر دو پسر و هر دو جانشین قلاوون بودند؛ این دو نیز تالار بار عام ارگ قاهره را طی نیم قرن بعدی بازسازی کردند: احتمالاً به این دلیل که این دو هم می&zwnj;خواستند اسمشان بر دیواره&zwnj;های این تالار باشد. در سال ۱۲۹۳ اشرف خلیل ساختمان منسوب به پدرش را ترمیم یا شاید بازسازی کرد؛ سبب تردید این است که منابع مکتوب دربارۀ گسترۀ تغییراتی که او در طول سلطنت کوتاهش در تالار تختگاه داد ابهام&zwnj;آمیز هستند. باری ساختۀ اشرف خلیل هم به&zwnj;نوبۀ&zwnj;خود به فرمان برادر و جانشینش، ناصر محمد، ویران شد تا تالار پرشهرتی را بر جای آن بسازد که هم&zwnj;زمان به اسم&zwnj;های &laquo;دارالعدل&raquo; و &laquo;ایوان ناصری&raquo; خوانده می&zwnj;شد. این تالارْ موضعِ رسمی اشاعۀ ملوکانۀ عدالت بود و به&zwnj;همین&zwnj;سبب به آن &laquo;دارالعدل&raquo; نیز می&zwnj;گفتند.</p>
<p>ایوان ناصری در سرتاسر سلسلۀ مملوکان مورداستفاده بود، در دورۀ عثمانیان توجه چندانی به آن نمی&zwnj;شد، تا نهایتاً در دوران حکمرانی محمد علی (۱۸۰۵تا۱۸۴۸) با خاک یکسان شد تا بر جای آن مسجد پرعظمتی ساخته شود که محمد علی بانی آن بود. بااین&zwnj;حال جایگاه و شکل ایوان ناصری بر ما معلوم است؛ زیرا تا اوایل سدۀ نوزدهم پابرجا بود و مستندات آن در مجموعۀ&nbsp;وصف مصر[4] نگاشته شده است. در نقشۀ موجود در این مجموعه جایگاه ایوان ناصری با عنوان &laquo;دیوانِ عدالت&raquo;[5]&nbsp; مشخص شده است (تصویر یک). نقشه و نماها و برش&zwnj;های این بنا در شماری از منابع سدۀ هجدهم و سدۀ نوزدهم ترسیم شده است که احتمالاً آنچه در مجموعۀ&nbsp;وصف مصر&nbsp;آمده است، دقیق&zwnj;ترین آن&zwnj;هاست.[6]</p>
<p>از وجوه جالب توجه این چهار تالار مملوکی، واژه&zwnj;هایی است که در متون معاصرشان برای دلالت بر آن&zwnj;ها به کار رفته است. در این متون به&zwnj;جای واژه&zwnj;های عربی متعارفی همچون &laquo;قصر&raquo;،&zwnj; &laquo;قاعة&raquo;، &laquo;مجلس&raquo;، یا &laquo;تخت&raquo;، پیوسته از واژه&zwnj;های &laquo;قبّه&raquo; یا &laquo;ایوان&raquo; استفاده شده است. جالب&zwnj;تر اینکه برای دلالت بر آن تالارهایی که بیبرس و قلاوون ساختتند، هر دوی واژه&zwnj;های &laquo;ایوان&raquo; و &laquo;قبّه&raquo; به طور مترادف به کار می&zwnj;روند. کاربست واژۀ &laquo;ایوان&raquo; متعاقب ساختمان اشرف خلیل به ثبات می&zwnj;رسد، ساختمانی که &laquo;ایوان اشرفی&raquo; نامیده می&zwnj;شد. تالاری ناصر محمد را نیز در سرتاسر دورۀ مملوکان &laquo;ایوان بزرگ&raquo; خواندند. اما در دورۀ عثمانیان این نام به &laquo;دیوان&raquo; سلطان غوری مقلوب شد.[7] پس از مدتی نام این ایوان دوباره تغییر کرد و &laquo;دیوان یوسف&raquo; خوانده شد، این عبارت را نقشه&zwnj;نگاران فرانسوی از محلی&zwnj;های مجاور شنیده و همین را در نقشه&zwnj;هایشان در سال ۱۸۰۰ ثبت کرده&zwnj;اند.[8]</p>
<p>واژه&zwnj;های &laquo;ایوان&raquo; و &laquo;قبّه&raquo; در بافتار دورۀ میانی گسترۀ معنایی پیچیده&zwnj;ای داشته&zwnj;اند. البته هر دو دلالتی بر اجزای ساختمان دارند: ایوان تالاری طاق&zwnj;پوش و از یک سو باز یا بخشی بالاآمده از کفِ یک تالار طاق&zwnj;پوش است؛ قبّه نیز هر نوع بنای گنبدداری بوده است. بااین&zwnj;حال از هر دوی این واژه&zwnj;ها در نمونه&zwnj;هایی از سرتاسر دوران پیشااسلامی و دوران اسلامی، برای دلالت بر کلیّت یک سازه استفاده شده است. معمولاً واژۀ &laquo;قبّه&raquo; در معماری یادبودی نشان از مقبرۀ یکی از حاکمان یا یکی از پارسایان می&zwnj;دهد. این مقبره&zwnj;ها معمولاً، نه همیشه، سازه&zwnj;ای مکعبی و گنبدپوش بوده&zwnj;اند.[9] کاربست واژۀ قبّه بر کلیّت یک بنا در چارچوب کاخ&zwnj;ها کم&zwnj;بسامدتر است؛ هرچند در شماری از نمونه&zwnj;های پرشهرت، خصوصاً در دورۀ متقدم یا باستان، می&zwnj;توان حضور قبّه در این معنا را ملاحظه کرد. تعدادی از کاخ&zwnj;های امویان در دمشق و واسط و رصافه را &laquo;قبة الخضرا&raquo; (قبّۀ سبز) نامیده&zwnj;اند؛ نام کاخ ابوجعفر المنصور خلیفۀ عباسی در مرکز شهر دایره&zwnj;ای بغداد هم قبۀ سبز بوده است.[10] این اسم عمومی، قبّه، را بر کاخ&zwnj;هایی از سده&zwnj;های بعدی هم گذاشته&zwnj;اند؛ کاخ&zwnj;هایی که در نواحی دوردست&zwnj;تری چون مصر و شمال آفریقا واقع هستند. کاخی هم در پالرمو، جزیرۀ سیسیل، عنوان &laquo;قبّه&raquo; (la Cuba) دارد که برای ویلیام دوم، شاه نورمان&zwnj;ها، در سال ۱۱۸۲ ساخته شد.[11] همچنین می&zwnj;توان به بنای نامدار &laquo;قبّة الهوا&raquo; (گنبد بادها) اشاره کرد که آن را حاتم&zwnj;بن&zwnj;هرثمه در سال&zwnj;های ۸۰۹ تا ۸۱۱ ساخت. او حاکم گماردۀ عباسیان بر مصر بود و قبّه را بر همان تپه&zwnj;ای ساخت که بعدها ارگ قاهره را بر آن ساختند؛ قبّه&zwnj;ای که کوشکِ تفریحی همۀ حاکمان بعدی مصر تا پایان سلسلۀ طولونیان بود.[12] واژۀ &laquo;ایوان&raquo; نیز به&zwnj;همان&zwnj;ترتیبِ قبّه بارها بر کلیّت یک کاخ دلالت کرده است. از مهم&zwnj;ترین نمونه&zwnj;ها را می&zwnj;توان یکی ایوان کسری در تیسفون دانست، که کسری معرّب خسرو است،[13] و دیگری ایوان الکبیر: تالار تشریفاتی اصلی کاخ شرقی فاطمیان در قاهره که عزیز (العزیز بالله ابومنصور نزار) در سال ۹۷۰ آن را ساخته است.[14]</p>
<p>احتمالاً اسمِ این کاخ&zwnj;ها برگرفته از باعظمت&zwnj;ترین بخش آن&zwnj;ها بوده است، چه این بخش ایوان باشد چه گنبد. به نظر می&zwnj;رسد هر دوی این بخش&zwnj;های اصلی تجسم یک مفهوم نهانی، از هر دو جنبۀ شکلی و فضایی&zwnj;اش، بوده&zwnj;اند: عظمت. در بیشتر موارد ایوانِ یک کاخ حامل سویه&zwnj;های تشریفاتی بوده و به هیئت بارگاه همایونی برای شرفیابی مردم به حضور شاه درمی&zwnj;آمده است. گنبد نیز گویی تجسم نمادین اقتدار و تسلط بوده است.[15] اما بر مبنای مصداق ارگ قاهره می&zwnj;شود گفت که روند نام&zwnj;گذاری سازه&zwnj;ها همیشه هم تضمنی نبوده است. در این مقاله تفسیری دیگرگونه از واژگان مورداستفاده برای تختگاه&zwnj;های دورۀ مملوکان عرضه شده است که خودْ به طرح پرسش&zwnj;هایی عمیق&zwnj;تر می&zwnj;انجامد: پرسش&zwnj;هایی درباب استفادۀ آگاهانه از گذشته در معماری مملوکی؛ و پرسش&zwnj;هایی دربارۀ بقای پارادایم&zwnj;های معطوف به معماریِ هر دو بخش اسلامی و مسیحیِ نواحی مدیترانه&zwnj;ایِ سده&zwnj;های میانه.</p>
<p>ترتیب ساخت تختگاه&zwnj;ها در ارگ قاهره<br />نخستین ارجاع منابع مکتوب به ایوان ارگ قاهره مربوط به زمان سلطنت ظاهر بیبرس (۱۲۸۰تا۱۲۹۰) است.[16] اما به&zwnj;نظر می&zwnj;رسد نه بیبرس و نه هیچ&zwnj;یک از اسلاف مملوکِ او بانیِ ساخت این بنا نبوده&zwnj;اند. به&zwnj;احتمالِ زیاد این ایوان را کامل محمد (۱۲۱۸تا۱۲۳۸) ساخته است؛ زیرا بانی ساخت اکثر بناهای اصلی ارگ قاهره، در دورۀ ایوبیان، او بوده است. درواقع یکی از وقایع&zwnj;نگاران متقدمِ دورۀ مملوکی، بیبرس منصوری، به&zwnj;هنگام گزارشی از مراسم تصدیق خلافت حکیم، دومین خلیفۀ عباسی در سال ۱۲۶۱، از این بنا با عنوان &laquo;ایوان الکبیر الکاملی&raquo; نام می&zwnj;برد.[17] باری آنچه ساختش به بیبرس منسوب است، یکی سازه است موسوم به &laquo;قبّه&raquo; که به&zwnj;دستور او در حیاط اصلی ارگ قاهره ساخته شد. این بنا بر دوازده ستون مرمرین رنگی قرار گرفته بود و تزئیناتی بسیار زیاد داشت و بر سطوح داخلی آن تصویرهایی از سلطان و امیران دستگاه او نقاشی شده بود.[18]</p>
<p>به احتمالِ قریب&zwnj;به&zwnj;یقین قبّۀ مزبور به &laquo;ایوان الکامل&raquo; افزوده شد یا شاید بخشی از آن شد، زیرا هیچ&zwnj;یک از متون، گزارشی از تخریب ایوانِ کامل به&zwnj;هنگام ساخت قبّه نداده&zwnj;اند. ابن دواداری، که عموماً از بار دادنِ بیبرس در &laquo;ایوان&raquo; خبر می&zwnj;دهد، در یک جا چنین می&zwnj;گوید که سلطان با خلیفۀ تازه&zwnj;منصوب&zwnj;شده در &laquo;الایوان و القبة&raquo; نشست؛ که به طور ضمنی نشان می&zwnj;دهد هر دو واژۀ ایوان و قبة بر یک سازه دلالت می&zwnj;کرده&zwnj;اند.[19] توصیف مقریزی از ختنه&zwnj;سوران فرزند بیبرس در سال ۱۲۷۳ شاهدی دیگر برای این مدعا پیش می&zwnj;نهد: او بر تخت سلطانی خویش در &laquo;قبة السعیدة&raquo; نشست.[20] بنابراین می&zwnj;توان بر آنچه در منبع پیشین &laquo;قبّه و ایوان&raquo; نام داشت، به&zwnj;سادگی &laquo;قبّه&raquo; را نشاند.</p>
<p>استفادۀ توأمان از این دو واژه، قبّه و ایوان، یا استفاده از این&zwnj;ها در مقام واژه&zwnj;هایی مترادف را می&zwnj;توان به یکی از این سه راه تعبیر کرد. می&zwnj;شود گفت که ساختمانی که &laquo;کامل محمد&raquo; ساخت از همان روز اول گنبددار نبوده است و متعاقب ساخت&zwnj;وسازهای بیبرس بوده که آن بنا گنبدپوش شده است. به&zwnj;تبع گنبدپوش&zwnj;شدنِ بنا، تأکید شاهدانِ آن تالار بار عام هم از &laquo;ایوان&raquo; به &laquo;گنبد&raquo; تغییر کرده است. همچنین ممکن است هر دوی این اجزای ساختمانی متعلق به بازسازی بیبرس بوده و نیز هر دو در درک و شرح تالار بار عام تازه&zwnj;ساز چشمگیر و بارز بوده&zwnj;اند و به&zwnj;همین&zwnj;سبب نویسندگان آن دوره از هر دو واژه به تناسب طبع خودشان استفاده کرده&zwnj;اند. احتمال سوم از تلاش برای برقراری نسبتی بین اسمِ تالار و پرعظمت&zwnj;ترین جزء ساختمانِ آن می&zwnj;گذرد و در عوضْ تغییرِ رویه&zwnj;ای در واژگان معماری را در بافتاری وسیع&zwnj;تر، معماری مملوکان متقدم و بهره&zwnj;ای که از مرجع&zwnj;های تاریخی می&zwnj;برد، منظور می&zwnj;کند. چنین به نظر می&zwnj;رسد که سبک معماری درحال&zwnj;تکوینِ مملوکان، نظامی نمادین و بصری از مراجع ستایش&zwnj;شدۀ سابق بر خودش برساخته که ممکن است در واژگان ساختمان&zwnj;ها هم نمودار شده باشد.</p>
<p>عُمرِ قبّۀ ظهیریّه چندان به دنیا نبود و همچنین کسی هم تشریحش نکرده است؛ بنابراین داده&zwnj;ای در کار نیست تا بنیانی برای تحلیل مراجع احتمالی&zwnj;اش باشد یا شکل و طرحِ قبّه را در قالب تاریخی&zwnj;اش قرار دهد. منصور قلاوون در سال ۱۲۸۴ دستور داد که قبّۀ ظهیریه را ویران کنند و بر جای آن قبّۀ جدیدی بسازند.[21] از آنچه دربارۀ این دستور قلاوون گفته&zwnj;اند نمی&zwnj;توان فهمید که آیا کلّ قبّۀ قبلی ویران شده یا صرفاً بخشی از آن، باقی منابع دورۀ مملوکی هم چیزی دراین&zwnj;باب نگفته&zwnj;اند.[22] برمبنای یکی دیگر از متون &laquo;قبۀ منصوریه&raquo; (ساختۀ قلاوون) ۹۴ ستون کوچک و بزرگ داشته است؛ البته این عدد بدون احتساب ستون&zwnj;های دالان&zwnj;ها یا رواق&zwnj;ها (بسته به برداشت ما از واژۀ &laquo;رواقات&raquo;) است.[23] اگر این عدد، ۹۴ ستون، درست باشد به احتمال زیاد همۀ ستون&zwnj;های قبّه را لحاظ کرده است؛ چه ستون&zwnj;هایی که پایۀ گنبد بوده&zwnj;اند چه آن&zwnj;ها که سطوح داخلی و خارجی قبّه را زینت می&zwnj;داده&zwnj;اند. پرشماری ستون&zwnj;های تزئینی محتمل است؛ خصوصاً که در دوران متقدم مملوکان پنجره&zwnj;های دارای چفت دوگانه با سه نیم&zwnj;ستون باب شده بود: وضعی که در دیگر ساخته&zwnj;های قلاوون، مثلاً در مقبرۀ خودش (کامل&zwnj;شده در سال ۱۲۸۷) و مقبرۀ همسرش (ام&zwnj;الصالح یا فاطمه&zwnj;خاتون، ساختۀ ۱۲۸۳-۸۴) هم ملاحظه می&zwnj;شود.</p>
<p>خلیل تختگاه ساختۀ پدرش را در سال ۱۲۹۳ خراب کرد؛ اما منابع متنی نامِ آن تختگاه را حتی پیش از ویرانی&zwnj;اش &laquo;ایوان منصوری&raquo;، و نه &laquo;قبۀ منصوریه&raquo;، ضبط می&zwnj;کردند. بعد از اینْ نامِ آن سازه از &laquo;ایوان منصوری&raquo; به &laquo;ایوان اشرفی&raquo; تغییر کرد؛ بی&zwnj;آنکه تغییر اساسی&zwnj;ای در ساختار یا فضای آن داده باشند و کلیّت بنا همان بود که قلاوون ساخته بود. [24]</p>
<p>ایوان خلیل هم بعد از مرگش دوام چندانی نیاورد. وقتی ناصر محمد برای بار سوم و آخرین در سال ۱۳۱۰ به تاج&zwnj;وتخت رسید، نخستین کاری که در ارگ قاهره کرد این بود که ایوان برادرش را ویران کرد و در سال ۱۳۱۱، یکی دیگر به جای آن ساخت.[25] برای این کردۀ او می&zwnj;توان سه علّت را مطرح کرد. نخست اینکه ناصر از ملال&zwnj;انگیزی ایوان قدیمی ملول بود و افزون&zwnj;براین آن پشت&zwnj;بندهای (ارکان) بدقوارۀ ایوان قدیمی را، که بعد از زلزلۀ ۱۳۰۳ به بنا اضافه کرده بودند، خوش نمی&zwnj;داشت.[26] دوم اینکه او از ایوان برادرش بیزار بود، زیرا یادونام سلطان قبلی را بر خود داشت و همچنین یادآور آن دو برهۀ قبلیِ خفت&zwnj;بار سلطنتش بود که اسماً سلطان بود اما عملاً هیچ قدرتی نداشت.[27] سومین دلیل از تغییراتی برمی&zwnj;آید که ناصر محمد در سیاست و رسوم تشریفاتی ارگ ایجاد کرد. اندکی پس از بازگشتش به قدرت، جلسه&zwnj;های عدالت&zwnj;گستری را در دارالعدل برقرار کرد، او هفته&zwnj;ای دو بار در ایوان می&zwnj;نشست و امیران پرنفوذش، ضمن رعایت دقیق سلسله&zwnj;مراتبشان، در اطراف او می&zwnj;نشستند یا می&zwnj;ایستادند.[28] ایوان قدیمی برای چنین تشریفات نوظهوری، چنان که ناصر در ذهن پرورانده بود، بسندگی نداشت. احتمالاً همین موضوع انگیزانندۀ او در دستور به تخریب ایوان قدیمی و ساخت ایوان جدید بوده است؛ ایوانی که ظرفیت بیشتری داشته باشد.[29]</p>
<p>به نظر می&zwnj;رسد اوضاع در دورۀ متأخر سلطنت ناصر دوباره تغییر کرده باشد، زیرا او در سال 1333 برای بار دوم ایوان را بازسازی کرد. گزارش&zwnj;های مربوط به این نوبت از بازسازی در میزان تخریب&zwnj;ها و تغییرهای صورت&zwnj;گرفته چندان روشن نیستند؛ برمبنای بعضی از این گزارش&zwnj;ها ساختمان با خاک یکسان شد و براساس برخی دیگر، صرفا گنبد میانی بنا را خراب کردند.[30] ایوان جدید به بقایش در مقام تختگاه رسمی ارگ قاهره ادامه داد؛ تاجگذاری&zwnj;ها، واگذاری اقطاع&zwnj;ها، سان&zwnj;گرفتن از سربازان، پذیرش سفیران، و جلسه&zwnj;های دارالعدل، هفته&zwnj;ای دو مرتبه، در سرتاسر دورۀ قلاوونی تا سال 1382 در آن برگزار می&zwnj;شد.[31] ایوان مزبور در دوره برجیان دیگر مقر دارالعدل نبود؛ اما هنوز پذیرای سفیران خارجی بود: چه بی&zwnj;تردید ابعاد و چیدمان فضایی&zwnj;اش چنان بود که شکوهمندترین بنای ارگ و بهترین نمود ممکن از اقتدار سلطان قاهره باشد. با این همه در دورۀ برجیان و عثمانیان غالباً به این ایوان بی&zwnj;اعتنایی می&zwnj;شد. نهایتاً محمد علی این ایوان و دیگر کاخ&zwnj;ها و تالارهای برجای&zwnj;مانده از مملوکان و عثمانیان را ویران کرد تا در عوض ساختمان&zwnj;های مدنظر خودش را به جای آن&zwnj;ها بسازد.[32]</p>
<p><strong>توصیف ایوان بزرگ</strong><br />خوشبختانه در اوایل سدۀ نوزدهم ایوان بزرگ را در مجموعه وصف مصر مستندنگاری کرده&zwnj;اند؛ هرچند در همین زمان هم ویرانه&zwnj;ای بود با گنبدی فروریخته. به&zwnj;لطف نقشه و نماهای پرارزشی که این مجموعه فراهم آورده، می&zwnj;توان معماری ایوان بزرگ را به گونه&zwnj;ای تحلیل کرد که چنین تحلیلی برای بسیاری از ساختمان&zwnj;های مملوکی سابقاً موجود در ارگ، ممکن نباشد (تصویر دو).</p>
<p>نقشۀ فرانسویان از ایوان بزرگ نشان می&zwnj;دهد که این ایوان، بدون احتساب دهلیز پشت آن، مستطیلی به ابعاد 36در31 متر بوده است. این ایوان از سه سو باز بوده است: شمالِ&zwnj;شرق که نمای اصلی ایوان بوده؛ جنوبِ&zwnj;شرق؛ و شمالِ&zwnj;غرب. سوی چهارم این ایوان متشکل از دیواری قطور بوده که در پس آن دهلیز، باقی کاخِ سلطان قرار داشت. این دهلیز را در متون مملوکی با عنوان &laquo;دهلیز العبور&raquo; ثبت کرده&zwnj;اند. دیوار قطور مزبور پنج درب داشت. برمبنای نگاشتۀ سیّاحی سده&zwnj;هجدهمی، پوکاک، درب میانی را &laquo;به آن شیوۀ عجیب&zwnj;وغریبی تزئین کرده بودند که در شرق مرسوم است&raquo;.[33] البته او با طاق&zwnj;های مقرنس آشنا نبوده است، چه آنچه بر فراز درب میانی دیده همان بوده است (تصویر سه). ژومار[34] که مدخل &laquo;ارگ قاهره&raquo; را در مجموعۀ وصف مصر نوشته است، آن درب تاق&zwnj;دار را با یک &laquo;محراب&raquo; اشتباه گرفته و درنتیجه چنین گفته که آن ایوان یک مسجد بوده است.[35] آن درب به محدودۀ شخصی سلطان راه می&zwnj;بُرد و با گذر از دهلیز، به &laquo;قصر ابلق&raquo; و سپس به بخش&zwnj;های اندرونی کاخ (دور السلطانیة) ختم می&zwnj;شد.[36]</p>
<p>طرح ایوان شامل سه فرش&zwnj;انداز موازی هست که هر فرش&zwnj;انداز خودْ از چهار ردیف ستون&zwnj; گرانیتی قرمز بوده است، ستون&zwnj;هایی که کاربستشان محصول اعطای کاربری مجدد به آن&zwnj;ها بوده است. عرض فرش&zwnj;انداز مرکزی تقریباً سه&zwnj;برابر عرض فرش&zwnj;اندازهای جانبی است. یک&zwnj;سوم ابتدایی از هر سمت فرش&zwnj;انداز وسطی را بااستفاده&zwnj;از دو جفت ستون جدا کرده&zwnj;اند. سرجمع ستون&zwnj;های ایوان سی&zwnj;ودو ستون است[37] و همگی از معبدهای پیشااسلامی مصر کنده شده و در اینجا استفاده شده&zwnj;اند. پشت فرش&zwnj;انداز مرکزی فضایی گنبدپوش است که دوسوم طول ایوان را به خود اختصاص داده است. در زمانی که فرانسوی&zwnj;ها این ایوان را برداشت می&zwnj;کردند، گنبد فرو ریخته بود؛ بااینکه در روزگاری همین گنبد چشمگیرترین وجه ایوان بوده است.[38] گنبد را به&zwnj;مانند اغلب گنبدهای دورۀ ممالیک بحری، از چوب ساخته بودند و جدارۀ بیرونی&zwnj;اش را با کاشی&zwnj;هایی مایل&zwnj;به&zwnj;سبز پوشانده بودند. گنبد بر پایۀ دوازده ستون قرار داشت که در کنار دیوار پشتی، مربعی به&zwnj;ابعاد بیست متر در بیست متر را شکل می&zwnj;دادند. انتقال تهرنگ مربعی به پایۀ دایره&zwnj;ای زیر گنبد با چهار مقرنس لچکی چوبی میسّر شده بود که از پرسپکتیو رسم&zwnj;شده در مجموعۀ وصف مصر چنین برمی&zwnj;آید که اجزای درشتی داشته&zwnj;اند (تصویر چهار). یک ردیف کتیبۀ عریض، که حروفش از تکه&zwnj;های بزرگ چوب تراشیده و زراندود بود، گرداگرد فضای زیر گنبد می&zwnj;گشت و حتی تا تاق دالان مرکزی کشیده شده بود. به نظر می&zwnj;رسد متن کتیبه حاوی القاب و عناوین سلطان ناصر محمد و احتمالاً تاریخ ساخت بنا بوده است.[39]</p>
<p><strong>تفسیر معماری ایوان بزرگ</strong><br />بی&zwnj;تردید ایوان ناصر محمد عمومی&zwnj;ترین و تشریفاتی&zwnj;ترین بخش کاخ سلطان بوده و بدین&zwnj;ترتیب هدف از ساخت آن اثرنهادن در مخاطبان و القای هیبت سلطان به آنان بوده است. با بهره از مشخصه&zwnj;هایی فضایی و بصری، بر جلال و عظمت آن تأکید کرده بودند؛ مشخصه&zwnj;هایی چونان سترگی، ارتفاع، تزئینات دیواره&zwnj;های آن و شماری دیگر از خصیصه&zwnj;های ساختمانی (تصویر پنج). مشخصاً دو تا از این خصیصه&zwnj;ها، طرح ایوان و گنبد سبز آن بسی مؤثر بوده&zwnj;اند زیرا در طول تاریخ نشانه&zwnj;های شناخته&zwnj;شده&zwnj;ای از سلطنت بوده&zwnj;اند: اولی چارچوب فضایی و کارکردیِ سلطنت بوده و دومی نمود بصری آن.</p>
<p>طرح ایوان بزرگ از طرح گونه&zwnj;تالارهای مصر در دورۀ اسلامی، که عموماً با عنوان &laquo;قاعة&raquo; شناخته می&zwnj;شوند، متفاوت بوده است. پژوهشگران پرشماری دربابِ این تفاوت سخن گفته&zwnj;اند و تعدادی ساختمان را هم مسبوق بر این ایوان برشمرده&zwnj;اند. دوریس بئرنز-ابوسیف چنین گفته که احتمالاً الگوی طرح ایوان بزرگ، تعدادی از مزارهای (مشهدهای) فاطمیان در قاهره بوده است. او مشخصاً از مزارهای جیوشی (۱۰۸۵)[40] و سیده رقیّه (۱۱۳۳) نام برده[41] که به&zwnj;تعبیر او از حیث شکل و ترتیب فضاها شباهتی با ایوان بزرگ دارند (تصویر شش). حال&zwnj;آنکه طرح این مزارها صرفاً یکی از انواعِ طرح &laquo;مجلس&raquo;، از رایج&zwnj;ترین گونه&zwnj;تالارها در مصر تا سدۀ سیزدهم، بوده است. مجلس طرحی Tشکل با یک فضای بزرگ در مرکز آن دارد که گاهی دو فضای کوچک&zwnj;تر&zwnj; و گاه کم&zwnj;عمق&zwnj;تر، دو سوی آن را احاطه می&zwnj;کرده&zwnj;اند. در جلوی مجلس رواقی هست که چند درب دارد. همین درب&zwnj;هاست که رواق را از فضای مرکزی مجزا می&zwnj;کند، چه این فضای مرکزی یک میانسرا باشد چه یک دورقاعۀ مسقف (دورقاعه نامِ آن فضای مربعی مرکزی هر تالار است که معمولاً با نورگیری پوشانده می&zwnj;شد).[42] این گونه نخست در خانه&zwnj;های سامرای دورۀ عباسیان پدیدار شد و ازقرارِمعلوم در دورۀ طولونیان (۸۶۸تا۹۰۵) به مصر رسیده است. اکثریت خانه&zwnj;هایی که متعاقب کاوش در فسطاط پیدا شده و از سدۀ نهم تا دوازدهم تاریخ&zwnj;گذاری شده&zwnj;اند، دست&zwnj;کم یک مجلس پیرامون حیاطشان دارند. احتمالاً این فضا درمقام پذیرایی خانه کارکرد داشته است (تصویر هفت). طرح تالارهای هر دو مزار فاطمیِ پیش&zwnj;گفته، آشکارا مقتبس از طرح مجلس&zwnj;هاست؛ هرچند گنبدی به فضای مرکزی پشتی افزوده است. دلیل ساخت گنبد در آن بناها ممکن است یکی از این دو باشد: یا می&zwnj;خواسته&zwnj;اند تأکیدی بر قداست اشخاص مدفون در آن&zwnj;ها کنند؛ یا می&zwnj;خواسته&zwnj;اند جهت قبله را نشان دهند، خصوصاً اینکه این تدبیر را در تعدادی از مسجدهای بزرگ فاطمی همچون مسجد ازهر (۹۷۰-۷۲) و مسجد حکیم (۹۹۰-۱۰۱۳) نیز اتخاذ کرده&zwnj;اند.</p>
<p>در پندار الکساندر لزین[43]، ایوان بزرگ ارگ قاهره و دیگر سازه&zwnj;های سلطنتی مملوکان، از تالار صالح نجم&zwnj;الدین ایوب در ارگ روضه (تصویر هشت) الگو گرفته&zwnj;اند.[44] ساخت&zwnj;وساز ارگ روضه در دهۀ ۱۲۴۰ کامل شد و ابن&zwnj;سعید مغربی کمی بعد از این زمان، ارگ را دید. احتمالاً این ایوان همان است که در گزارش ابن&zwnj;سعید، تالار بارِ عام صالح بوده است.[45] این تالار تا اوایل سدۀ نوزدهم هنوز پابرجا بود. طرح آن تشکیل&zwnj;شده از دو ایوان بود که حول یک دورقاعۀ عظیم، رودرروی هم قرار گرفته بودند. چهار مجموعه ستون، هرکدام متشکل از &nbsp;سه ستون که در کنار هم شکل یک مثلث را می&zwnj;ساختند، مستطیلی کوچک&zwnj;تر در درون دورقاعة را شکل می&zwnj;دادند. درواقع این&zwnj;ها چارچوبی برای ایوان&zwnj;های جانبی و نیز دو صفۀ مستقر در ضلع طولی بودند. چه&zwnj;بسا بر این ستون&zwnj;ها، گنبدی قرار داشته، یا شاید نورگیری چوبی در وسط یک سقف مسطح: شبیه به آن&zwnj;هایی که بعدتر در خانه&zwnj;های قاهره&zwnj;ای پیدا شد و &laquo;شُخشیخة&raquo; نام گرفت. لِزین این طرح را مرحله&zwnj;ای مابین نقشۀ تالارهای خانه&zwnj;های فسطاط (که اکنون می&zwnj;دانیم طرحی ساختمانی موسوم به مجلس بوده&zwnj;اند) و طرح &laquo;قاعة&raquo;ها از دورۀ مملوکان بحری می&zwnj;داند.</p>
<p>شاید تالار صالح نجم&zwnj;الدین الگویی برای دیگر تالارهای مملوکی، و نه ایوان بزرگ، بوده باشد؛ زیرا طرح ایوان بزرگ اساساً با هر مرحله&zwnj;ای از این تغییر خطی ساده از طرح مجلس به طرح قاعة متفاوت است. ایوان بزرگ سازه&zwnj;ای منحصربه&zwnj;فرد بود که برای مجموعه&zwnj;ای از عملکردهای خاص طراحی شد و دیگر پارادایم&zwnj;های معطوف به معماری را هم مدنظر داشت. اگر این طرح&zwnj;ها را به اجزای اساسی&zwnj;شان فرو بکاهیم، ایوان ناصر محمد سقفی بود که بر تاق&zwnj;های تیزه&zwnj;ای مقرر بر ستون&zwnj;ها قرار داشت و از سه سو باز و از سوی چهارمش بسته بود؛ حال&zwnj;آنکه هم &laquo;مجلس&raquo; و هم &laquo;قاعة&raquo;، طبق تعریف، فضاهایی ازچهارسو بسته&zwnj;اند. از دیگر خصیصه&zwnj;های اساسیِ ایوان بزرگ، گشودگی آن است؛ زیرا هم به کار دیده&zwnj;شدن سلطان می&zwnj;آمد هم به کار نگاه&zwnj;کردن او. در روزهایی که دارالعدل برقرار می&zwnj;شد و سلطان به پای شکواییه&zwnj;های مردمانش می&zwnj;نشست یا در آن زمان&zwnj;هایی که سفیران خارجی به محضر سلطان می&zwnj;رسیدند، می&zwnj;شد از همه سمت سلطان را نظاره کرد؛[46] همچنان&zwnj;که در روزهای بار عام (&laquo;خِدمَة&raquo;)، سلطان می&zwnj;توانست نظاره&zwnj;گر رژه&zwnj;ای باشد که در حیاط مقابل ایوان صورت می&zwnj;پذیرفت.[47] یگانه دیوار صلب ایوان، دیوار پشتی بود که چونان حائلی ایوان را از کاخ&zwnj;های سلطنتی کاملاً جدا می&zwnj;کرد. درواقع ایوان بزرگ در نظر معاصرانش فضایی عمومی بود که تنها و مجزا در بیرون (&laquo;ظاهر&raquo;) کاخ&zwnj;های سلطنتی قرار گرفته بود.[48] همچنین درب مرکزی منتهی&zwnj;الیه ایوان گشودگی تاق&zwnj;دار تونشسته&zwnj;ای داشت که بر فراز آن طاق مقرنسی و در دو جناح آن دو نیمکت سنگی متعارف قرار داشت که &laquo;مصطبه&raquo; یا &laquo;مغسله&raquo; خوانده می&zwnj;شد و این مجموعه به شکل و کارکرد درب مزبور هیئت یک درگاه مرسوم مملوکی را می&zwnj;بخشید که به کاخ&zwnj;های سلطنتی قرارگرفته در پس ایوان منتهی می&zwnj;شد.</p>
<p>تحلیل ترسیم&zwnj;ها و توصیف&zwnj;های عرضۀ شده طی سده&zwnj;های هفدهم تا نوزدهم میلادی خبر از ارتباط طرح ایوان بزرگ با گونه&zwnj;ای دیرینه می&zwnj;دهد: باسیلیکا؛[49] هرچند باسیلیکاها در قاهرۀ آن زمان گونه&zwnj;ای نامعمول بودند. فقط در یک سازۀ قاهره&zwnj;ای معاصر با ایوان بزرگ است که از طرح باسیلیکایی استفاده شده است: ایوان قبله در مدرسۀ سلطان قلاوون. این مدرسه در مجموعه&zwnj;ای قرار دارد که سلطان قلاوون در سال ۱۲۸۴ و در محوطۀ کاخ غربی فاطمیان در بین&zwnj;القصرین ساخت[50] (تصویر نُه). گویی آن سه فرش&zwnj;انداز با چهار چفته را که هریک نظامی سه&zwnj;گانه پدید آورده است بعداً به ایوان قِبلی افزوده&zwnj;اند که در غیر این صورت، مدرسۀ سلطان قلاوون هم طرح دوایوانیِ کاملاً متعارفی مشابه باقی مدرسه&zwnj;های دوایوانی همه&zwnj;جاحاضر می&zwnj;داشت. شاید چنین بوده که مدرسۀ مزبور را نخست با دو ایوان ساخته&zwnj;اند و سپس دستوری مبنی بر افزودن سه دالان به ایوان قبله صادر شده است. ممکن است هدف از افزودن این فرش&zwnj;اندازها ایجاد فضایی دیگرگونه برای نمازگزاران بوده یا شاید می&zwnj;خواسته&zwnj;اند نمایی پرابهت و چشمگیر بسازند یا اینکه دلالتی بر وابستگی این ایوان به دربار و سلطان کنند.[51] همچنین این نیز محتمل است که این سه فرش&zwnj;انداز، تقلیدی از سازه&zwnj;های دیگری بوده باشند که پسندِ بانی بنا یا توصیۀ معماران او بوده است.</p>
<p>وضع&zwnj;وحال ایوان بزرگ در ارگ قاهره آشکارا متفاوت است. به نظر می&zwnj;رسد طرح ایوان بزرگ برآمده از تغییری بسیار حساب&zwnj;شده در طرح باسیلیکا و مستقل از کاربست نابهنگام قالب ایوان یا قاعة بوده است. در طرح ایوان بزرگ تقسیم پایه&zwnj;ای سه&zwnj;وجهی که به نقطۀ کانونی دیوار پشتی منتهی می&zwnj;شود، منظور شده است؛ هرچند تالار را با کاستن از وجوه آن تغییر داده&zwnj;اند تا به شکلی تقریباً مربعی برسند. بنابراین طرح&zwnj;وترتیب طولی باسیلیکاها تغییر کرده است. به&zwnj;جای محراب یک درگاه پرهیبت نشسته است و وجوه ایوان نیز گشوده شده تا چیزی مانع امکان دید کامل به بیرون نباشد و بدین&zwnj;ترتیب نشانی باشد از دردسترس&zwnj;بودن سلطانی که در ایوان نشسته است. این تغییرات، هرچقدر هم مهم باشند، قادر به کتمان قرابت اساسی طرح ایوان بزرگ با گونۀ باسیلاکاهای گنبددار نیستند. نمونه&zwnj;های متعددی از این باسیلیکاها در روم شرقی، بیزانس، و معماری امویان در شهرها و روستاها وجود دارد.[52]</p>
<p>اما سروکلّۀ این طرح باسیلیکایی از کجا پیدا شده است؟ ممکن است طرح ایوان بزرگ ملهم از طرح چهار سَلَف مستقیمش در ارگ قاهره بوده باشد؛ هرچند هیچ نمی&zwnj;توانیم از چنین حکمی مطمئن باشیم زیرا آگاهی&zwnj;مان از طرح آن&zwnj;ها محدود است به اندکی دانسته از طرحشان و اینکه گنبددار بوده&zwnj;اند و لابد ایوان یا رواق&zwnj;هایی دورادوری هم داشته&zwnj;اند. باری حتی اگر این تالارها الگویی برای ایوان بزرگ فراهم آورده باشند، باز نمی&zwnj;توان به توجیهی برای بازخیز طرح&zwnj;های باسیلیکایی در مصر دوره&zwnj;های میانی دست یافت زیرا این الگو هیچ نمونه&zwnj;ای در میان کاخ&zwnj;های دورۀ اسلامی نداشته است. این ماجرا دو بدیل پیش روی ما می گذارد. نخستین بدیلِ ممکن این است که باسیلیکاها با توسل به شماری از ساختمان&zwnj;های ناشناس در مصر دوام آورده باشند و نیای ایوان بزرگ ارگ قاهره هم لابد به این دسته از ساختمان&zwnj;ها تعلق داشته است. و دومین بدیل: متعاقب سقوط امویان در سال ۷۵۰، رسوم کلاسیک کنار گذاشته شده و به&zwnj;تبع طرح باسیلیکایی نیز از واژگان معماری غیرمذهبی محو شد؛ اما در قاهرۀ دورۀ مملوکی، این طرح دوباره سر بر آورد.</p>
<p>هر دوی بدیل&zwnj;های مطرح&zwnj;شده پذیرفتنی و محتمل&zwnj;اند و بااین&zwnj;حال تعیین صحت یا سقم هر دوی آن&zwnj;ها، چه از منظر معماری چه باستان&zwnj;شناسی، دشوار است. سرانجام باید رد پای ایوان بزرگ را تا باسیلیکاهای دورۀ رومیان بگیریم؛ زیرا نه&zwnj;فقط نمونه&zwnj;های معماری اصیل باسیلیکاها، بلکه کارکردهای تشریفاتی و نمادینِ هم&zwnj;بند آن&zwnj;ها و ایجادشده برای آن&zwnj;ها را هم در اختیار می&zwnj;گذارد.[53] شرایط تاریخی ساختمان ایوان بزرگ و توصیفات پرجزئیات مراسم&zwnj;هایی که در آن برگزار می&zwnj;شد خبر از همین امور می&zwnj;دهند؛ اما تصویر ارائه&zwnj;شده از آن&zwnj;ها هنوز سطحی و ناقص است و برای اتخاذ نتیجه&zwnj;ای استوار، منابعِ موجود نیز هیچ کافی نیستند.[54] بااین&zwnj;حال باسیلیکاهای روزگار باستان خاستگاه نخستین ایوان بزرگ نبوده&zwnj;اند زیرا احتمالاً هم معماران مملوک و هم بانیان بناها از چنان بناهای بی&zwnj;خبر بوده&zwnj;اند. درعوض تداعی&zwnj;های شکلی و نمادین عامدانۀ آن را باید در گونه&zwnj;های واسطۀ اسلامی جویید که شکل باسیلیکا را با کارکردهایی جدید وفق داده بودند. چنین گزاره&zwnj;ای ما را به&zwnj;سوی مفروض&zwnj;گرفتن شماری از عوامل سیاسی و اجتماعی سوق می&zwnj;دهد که به&zwnj;موجب آن&zwnj;ها چنین طرحی را با چنان ایوانی سازوار کرده بودند.</p>
<p>باسیلیکاها لاجرم در مصر هلنیستی و رومی وجود داشته&zwnj;اند؛ هرچند هیچ سند محکمی دال بر این مدعا نیست. در مصر اکثر کلیساها طی سده&zwnj;های چهارم تا هفتم ساخته شدند. این کلیساها تقریباً همانند کلیساهای دیگر مناطق قلمرو بیزانسیان، طرحی باسیلیکایی دارند. بی&zwnj;تردید این امر نشانه&zwnj;ای از وجود روالی محلی می&zwnj;تواند باشد که که لابد تا بعد از چیرگی اسلام هم دوام آورده است. هرچند ازآنجاکه در دورۀ اسلامی و تا قبل از سدۀ سیزدهم هیچ کاخی برمبنای طرحی باسیلیکایی ساخته نشده است، چنان امری چندان محتمل به نظر نمی&zwnj;رسد. افزون&zwnj;براین طرح همه&zwnj;جاحاضر &laquo;مجلس&raquo; در همۀ خانه&zwnj;های بزرگ شناخته&zwnj;شدۀ فسطاط و اثرپذیری اثبات&zwnj;شده&zwnj;اش از الگوهای سامرایی نیز آن احتمال را تضعیف می&zwnj;کند. البته که شناخت الگویی واسطه در مصر دورۀ اسلامی، که ممکن است منبع الهامی برای ایوان بزرگ ارگ قاهره بوده باشد، بسیار دشوار است. از تالارهای پیشامملوکی&zwnj;ای که از طرح&zwnj;وترتیبشان خبر داریم، یکی همان تالار صالح نجم&zwnj;الدین ایوب است و دو تای دیگر، دو تالار فاطمی هستند: &laquo;ایوان بزرگ کاخ شرقی&raquo; و &laquo;قاعة الذهاب&raquo; (تالار خدا). هرچند توصیفات مقریزی از آن&zwnj;ها آشکارا نشان می&zwnj;دهد که هر دو تالار اخیر، طرح مجلس داشته&zwnj;اند.[55]</p>
<p>اوضاع در سوریه متفاوت است؛ زیرا در سوریه عقبه&zwnj;ای درازدامان از تالارهای بار عام باسیلیکایی حتی تا دوران متقدم اسلامی وجود دارد. ازقرارمعلوم این طرح&zwnj;ها قبل از چیرگی اسلام بر سوریه نیز محلی&zwnj;وبومی شده بودند و شاهد این، تالار بار عام باسیلیکایی ساخته&zwnj;شده بین ۵۶۹ تا ۵۸۱ است که برای حاکم غسّانیان، منذربن&zwnj;حریث ساخته شد (تصویر ده). این تالار در پس دیوارهای شهر رصافه قرار داشت و برای مدت&zwnj;های مدیدی گمان می&zwnj;کردند که یک کلیساست؛ اما ژان سواژه قاطعانه اثبات کرد که این بنا یک کاخ بوده است.[56] کاخ مزبور بر فراز مرکز شبستان خود (ناو کلیسا) یک گنبد یا یک نورگیر داشت؛ محرابِ آن از محراب کلیساهای باسیلیکایی هم&zwnj;عصر خودش بسیار کوچک&zwnj;تر است که کاملاً در ضخامت جرز پشتی فرو رفته و در دو سویش اتاق&zwnj;هایی مستطیلی قرار داشته است.</p>
<p>کاخ منذر یگانه نمونۀ شناخته&zwnj;شده تالار بار عام / باسیلیکا از آن دوره است و به&zwnj;رغم این موضوع، از این ساختمان بهره برده&zwnj;اند تا برای تالار اموی بعدتر ساخته&zwnj;شدۀ خربة المفجر، که به ولیدبن&zwnj;یزید (۷۴۳-۴۴) منسوب است، سَلَفی عربی دست&zwnj;وپا کنند.[57] گفته شده که تالار منذر نه&zwnj;فقط الگوی طرح&zwnj;وترتیب معماری تالار اموی بوده، بلکه حتی مرجعی برای کارکرد و تشریفات آن نیز بوده است. بسیاری از دیگر کاخ&zwnj;های متقدم امویان، نظیر دارالامارۀ کوفه و کاخ عنجر، از الگوی باسیلیکایی برای تالارهای بار عامشان بهره برده&zwnj;اند.[58] در نمونۀ نامدار &laquo;کاخ مشتی&raquo; سه شبستان بنا به محراب پرتزئین سه&zwnj;بخشی یا به تریکوریم[59] ختم می&zwnj;شود. تالار بار عام مشتی با تغییرات محلی تریکلینوم&zwnj;ها[60] سوریه&zwnj;ای مشابه اما قابلِ &zwnj;تفکیک&zwnj;و&zwnj;تشخیص است. این تالار بار عام را یا تقلیدی متأخرتر از گونۀ کلاسیکی درست&zwnj;درک&zwnj;نشده قلمداد کرده&zwnj;اند[61] یا خلق تلفیقی گونۀ اموی جدیدی که الگوهای ساسانی تالار بار عام را با الگوهای محلی ملهم از باسیلیکاهای رومی در آمیخته است.[62]</p>
<p>از معماری کاخی سوریۀ دورۀ اسلامی از سقوط امویان تا سدۀ دوازهم میلادی شناخت کافی&zwnj;ای نداریم. بقایای مانده از آن&zwnj;ها اندک است و در متون سده&zwnj;های میانی هم صرفاً به نام و مکان و تزئینات بسیارشان اشاره شده است. بدیهی است که در چنین شرایطی اثبات بقای الگوهای اموی در معماری سده&zwnj;های میانۀ سوریه و سپس انتقال آن الگوها به قاهره در سدۀ چهاردهم بسیار دشوار است.[63] هرچند برمبنای شواهدی می&zwnj;توان گفت که اوضاع قطعاً از همین قرار بوده است. این شواهد از اوضاع&zwnj;واحوال تا تعابیروتفاسیر مربوطه را در بر می&zwnj;گیرند و درمجموعْ ارتباطی بین تالارهای دورۀ متقدم اسلامی و ایوان بزرگ را امری محتمل نشان می&zwnj;دهند که نه&zwnj;فقط در سطح شکلی این ساختمان بلکه حتی در ساحت ایدئولوژیکی آن محقق شده است.</p>
<p>نخستین سطح استدلال کاملاً همانند مسئلۀ باسیلیکاست جزاینکه انگیزه و مجرای محتمل انتقال سنت&zwnj;های معماری سوریه به قاهره را هم فراهم می&zwnj;آورد: انگیزۀ این انتقال برآمده از واکنش&zwnj;های آمیخته با شوروشعف سلطان&zwnj;های متقدم مملوکی در مواجهه با شماری از ساختمان&zwnj;های دمشق و تمایل آن&zwnj;ها به تکرار این سازه&zwnj;ها در قاهره است. دو تا از این نمونه&zwnj;ها ارتباطی ویژه با موضوع مزبور دارند؛ زیرا این نمونه&zwnj;ها بر قلاوون و ناصر محمد دلالت می&zwnj;کنند که بانی ساخت دو تا از تالارهای بار عام ارگ قاهره بوده&zwnj;اند. قلاوون چه پیش از آنکه سلطان شود چه پس از آن، بارها دمشق را دیده بود و مشخصاً یک بار که مبتلا به ذوسنطاریا (اسهالِ&zwnj;خونی) شده بود، او را در بیمارستان نورالدین دمشق (ساختۀ ۱۱۵۴) مداوا کردند. نتیجتاً او این بیمارستان را در سال ۱۲۸۱ بازسازی کرد. سه سال بعد از این تاریخ قلاوون در پی ساخت بیمارستان خودش در قاهره برآمد، گفته شده که او دستور داد از بیمارستانِ نورالدین الگو بگیرند. بیمارستان قلاوون در بین&zwnj;القصرین و در قالبِ مجموعه&zwnj;ای متشکل از همین بیمارستان، مدرسه&zwnj;ای باسیلیکایی/ایوانی، و قبّه&zwnj;ای درمقام مدفن او ساخته شد.[64]</p>
<p>ناصر محمد هم در سال&zwnj;های نخست سلطنتش بارها به دمشق رفت. در بسیاری از این مسافرت&zwnj;ها، او در کاخ ابلق دمشق اقامت گزید که ساختۀ ظاهر بیبرس در سال ۱۲۶۴ بود.[65] در سال ۱۳۱۲-۱۳ ناصر که شایعه&zwnj;هایی مبنی بر حملۀ قریب&zwnj;الوقوع مغولان را دریافت کرده بود، به دمشق رفت و به&zwnj;مدت یک ماه در کاخ ابلق ساکن شد. وقتی خبری از حمله نشد، به حجاز رفت و حج گذارد و سپس از راه دمشق به قاهره برگشت. چون به قاهره رسید، فرمان ساخت کاخ ابلق ارگ قاهره را صادر کرد که برمبنای اخبار رسیده، کاخ ابلق بیبرس در دمشق را الگو گرفته بود.[66]</p>
<p>قلاوون و ناصر محمد، هرکدام یکی از سازه&zwnj;های بلندآوازۀ دمشق را الگو گرفتند و آن را در قاهره ساختند؛ قلاوون ملهم از نقش اجتماعی و خیّرانۀ بیمارستان نورالدین بود و ناصر از ظاهر پُرابهت و پُرجلال کاخ بیبرس متأثر بود. همچنین هر دوی این سلطان&zwnj;ها در خلال بانی&zwnj;گری دو بنای مزبور، سعی کردند از نورالدین و بیبرس تقلید کنند؛ چه نورالدین را به عدالت و تقوا و شجاعت یاد می&zwnj;کردند و بیبرس را به دلیری و پرتوانی&zwnj;اش.</p>
<p>ازقرارمعلوم قلاوون و ناصر محمد، بنّایان دمشقی را برای کار در ساختمان&zwnj;هایشان در قاهره فرا خوانده&zwnj;اند. میشائل ماینکه[67] چنین استدلال کرده که بسیاری از فنون تزئینی و سازه&zwnj;ای که برای نخستین بار در مجموعۀ قلاوون در قاهره مشاهده شده، ریشه&zwnj;ای دمشقی دارد. به&zwnj;تعبیر ماینکه ارتباطی سرراست میان تزئینات تعدادی از بناهای زنگیان و ایوبیان و مملوکان در دمشق با مجموعۀ قلاوون در قاهره وجود دارد و او مدعی است که صنّاعان سوری را برای اجرای تزئینات بناهای ارسن قلاوون، به قاهره آورده بودند. ماینکه معتقد است جلوه&zwnj;گاه اصلی اثرگذاری تزئینات دمشقی بر قاهرۀ مملوکی، تزئینات ارسن قلاوون است و فرضیۀ پیش&zwnj;گفتۀ او در فهم این نکته اهمیتی اساسی دارد.[68] اینجا می&zwnj;توانیم با بسط گزارۀ ماینکه چنین بگوییم که طرح باسیلیکایی مدرسۀ قلاوون و طرح هشت&zwnj;گوش بقعۀ او نیز از نمونه&zwnj;هایی سوری متأثر بوده&zwnj;اند. بقعۀ قلاوون را به قبۀ صخرۀ بیت&zwnj;المقدس تشبیه کرده&zwnj;اند و این مسجد نخستین سازۀ بزرگ&zwnj;مقیاس امویان است که در سال ۶۹۲ ساخته شد و تکرار مؤلفه&zwnj;های آن در دیگر بناهای اسلامی چندان به چشم نمی&zwnj;خورد.[69]</p>
<p>برای نمونۀ کاخ ابلق ناصر محمد، مرجعی سرراست&zwnj;تر در اختیار ماست. مفضل&zwnj;&zwnj;بن&zwnj;&zwnj;ابی&zwnj;&zwnj;الفضائل گزارش داده که در سال ۱۳۱۱ مرمرکاران دمشقی را برای ساخت کاخ ابلق ارگ به قاهره آوردند.[70] ابی&zwnj;الفضائل بر اظهار پیشین چنین می&zwnj;افزاید که کاخ ارگ قاهره همانند (&laquo;نظیر&raquo;) کاخ ابلق ظهیر بیبرس در دمشق است و بر همان قرار (&laquo;ترتیب&raquo;) استوار است. بدین&zwnj;ترتیب معلوم می&zwnj;شود که آن مرمرکاران نه&zwnj;فقط آلات و ابزارشان بلکه سنت&zwnj;های معماری&zwnj;شان را هم به قاهره برده بودند.</p>
<p>دومین سطح از استدلال درباب خاستگاه طرح ایوان بزرگ از کاربست گنبد سبز در آن می&zwnj;گذرد و نمایانگر پیوند نمادین ایوان بزرگ با اسلاف خود از دورۀ متقدم اسلامی است. در متون تاریخی دست&zwnj;کم از سه تالار اموی (در دمشق و رصافه و واسط) و یک تالار عباسی (در بغداد) با اسمِ&zwnj;عام &laquo;قبة الخضراء&raquo; سخن رفته که بنا به تعبیر همگان، قبة الخضراء را در معنای &laquo;گنبد سبز&raquo; به کار گرفته&zwnj;اند. یگانه منبع اطلاعاتی ما دربارۀ آن چهار کاخ، نوشته&zwnj;های تاریخ&zwnj;نگاران سده&zwnj;های میانی است؛ تاریخ&zwnj;نگارانی که هیچ&zwnj;کدام آن کاخ&zwnj;ها را به چشم خویش ندیده&zwnj;اند. بنابراین شبهه&zwnj;ای که بحق طرح می&zwnj;شود این است که آن گنبدها درواقع تا چه اندازه &laquo;سبز&raquo; بوده&zwnj;اند.[71] باری گیرم که پیش&zwnj;کشیدن پرسشی درباب ریشه و معنای واژۀ &laquo;خضرا&raquo; موجه می&zwnj;بود، این راستینه هنوز پابرجاست که نویسندگان سده&zwnj;های میانی گنبدِ هر قبة&zwnj;الخضرایی را بی&zwnj;استثنا سبزرنگ قلمداد کرده&zwnj;اند.[72]</p>
<p>نخستین نمونه، کاخ معاویه در دمشق است که او وقتی حاکم سوریه بود و هنوز خلیفه نشده بود آن را ساخت. این کاخ طی سال&zwnj;های ۶۴۰تا۶۶۱ ساخته شد و به &laquo;دارالاماره&raquo; (جایگاه حکومت) و &laquo;خضراء&raquo; (سبز)، &laquo;قبة الخضراء&raquo; (گنبد سبز) موسوم بود.[73] بر فراز این کاخ گنبد سبز بزرگی قرار داشت که تا پیش از سرِ کار آمدن عباسیان در سال ۷۴۹-۵۰، تختگاه رسمی خلیفه&zwnj;های اموی بود. حجاج که در زمان خلافت عبدالملک (۶۸۵تا۷۰۵) حاکم مقتدر عراق و شرق بود، اسم و ایدۀ کاخ معاویه را اتخاذ کرد؛ او در سال ۶۹۵ &laquo;واسط&raquo;، پایتختی جدید در عراق، را بنیان گذاشت و کاخ حاکم را با گنبدی بزرگ در آن ساخت، کاخی که &laquo;قبة الخضرا&raquo; نام داشت. هاشم&zwnj;ابن&zwnj;عبدالملک (۷۲۴تا۷۴۳) هم همین کار را کرد و وقتی در زمان زمام&zwnj;داری&zwnj;اش خلیفه&zwnj;نشین را به رصافه برد، کاخی موسوم به قبة الخضرا در آن ساخت. دومین خلیفۀ عباسیان ابوجعفر منصور نیز وقتی شهر دایره&zwnj;ای بغداد را می&zwnj;ساخت، قبة الخضرای خودش را در بغداد ساخت؛ بنایی که آن&zwnj;قدر بزرگ بود که حتی از بیرون شهر هم دیده می&zwnj;شد. بالای گنبد کاخ تندیس&nbsp;اسب&zwnj;سواری&nbsp;بود که نیزه&zwnj;ای بلند در دست داشت.[74] شاید قبة الخضرای منصور به&zwnj;کارگیری یک نشانۀ معماری پیش&zwnj;تر تثبیت&zwnj;شده از حکومت و قدرت و تأکیدی بر انتقال پیروزمندانۀ قدرت از امویان به عباسیان بوده باشد.</p>
<p>قبة&zwnj;الخضراهای شناخته&zwnj;شده به مجموعه&zwnj;های کاخ/مسجد متعلق بوده&zwnj;اند که هستۀ اداری و اجرایی مراکز اسلامی متقدم را شکل می&zwnj;داده و بیان بصری و فضایی قدرت حاکمان را نمادپردازی می&zwnj;کرده&zwnj;اند. پژوهشگران مدرن رد نمادگرایی گنبد سبز را تا گسترۀ وسیعی از معانی منسوب&zwnj;شده به گنبدها در دو نیای معماری اسلامی، بیزانسی&zwnj;ها و ساسانیان، گرفته&zwnj;اند.[75] منابع عربی درباب نشانه&zwnj;شناسی تالارهای اموی چیزی ندارند اما گنبد سبز منصور عباسی را &laquo;نشان بغداد و تاج&zwnj;وتخت مستقر در آن و پیروزی عباسیان&raquo;[76] معرفی کرده&zwnj;اند؛ هرچند این گنبد در سال ۹۴۱، بسی پیش از کتابت منابع دردسترس ما، ویران شد. در بسیاری از متون سده&zwnj;های میانه تعریف مشابهی از قبۀ عباسیان عرضه شده که نشان می&zwnj;دهد یادوخاطرۀ گنبد سبز دست&zwnj;کم تا دورۀ مملوکان در سنت&zwnj;های متنی و هنری باقی بوده است؛ گرچه که نمونه&zwnj;های واقعی&zwnj;اش همه از میان رفته بودند.[77]</p>
<p>ازقرارِمعلوم گنبد سبز ایوان بزرگ که همۀ معاصرانش بر جایگاه رفیع آن صحّه گذاشته&zwnj;اند، تقلیدی عامدانه از &laquo;قبة الخضراء&raquo; بوده است؛ زیرا در معماری مصر سده&zwnj;های میانی خبری از گنبدهای سبز نبوده است. یگانه دلالت موجود از تالار بار عام پیشامملوکی&zwnj;ای که گنبددار بوده باشد، ایوان بزرگ فاطمیان در کاخ شرقی قاهره است. این ایوان فاطمی گنبدی داشت که سبزرنگ نبود، بلکه مطلّا بود و خلیفه در روزهای بار عام زیر آن می&zwnj;نشست.[78] &zwnj;باززنده&zwnj;سازی گنبد سبز چونان نشانۀ سلطنتی شناخته&zwnj;شده&zwnj;ای را می&zwnj;توان جعل پیوستگی با خلیفه&zwnj;های نخستین دورۀ اسلامی و همچنین قطع ربط ظاهر تشریفاتی و رسمی مملوکان از فاطمیان قلمداد کرد.</p>
<p>باری اگر تالار ناصر محمد خلف الگوهای خلیفه&zwnj;ای متقدم باشد، پس چرا تغییری در واژگان دادند و به&zwnj;جای &laquo;قبّه&raquo; (واژه&zwnj;ای که بر تالارهای بار عام شناخته&zwnj;شدۀ امویان و عباسیان دلالت می&zwnj;کرد) از &laquo;ایوان&raquo; بهره بردند؟ در متون که توضیحی بر این امر نیامده است؛ اما شاید تفوق ایوان بر قبّه در قاهرۀ اواخر سدۀ سیزدهم نسبتی با تحولات معاصر داخلی مصر داشته باشد.[79] بسط معنایی واژۀ قبّه چنان بود که در حدود همان برهۀ زمانی، کاربستش در واژگان معماری غیرمذهبی مصر رها شد و درعوض، در حوزۀ معماری تدفینی به کار رفت. بی&zwnj;تردید استفاده از گنبد در هر دوی معماری&zwnj;های غیرمذهبی و یادمانی در گسترۀ دارالاسلام، به&zwnj;مانند هر جای دیگری از جهان، در خدمت یک هدف بوده است: نماد تفوّق و حاکمیّت باشد. اما در قاهرۀ سده&zwnj;های میانی با فراگیرشدن ساخت مقبره&zwnj;های گنبددار برای شخصیت&zwnj;های مذهبی و دولتی، بارِ تدفینی واژۀ قبّه چنان غالب شد که نهایتاً تداعی&zwnj;های دنیوی آن را به حاشیه راند.[80]</p>
<p>واژۀ ایوان در وهلۀ&zwnj; نخست بدین&zwnj;علت جانشین واژۀ قبّه در نام&zwnj;گذاری تختگاه&zwnj;های ارگ قاهره شد که هیچ&zwnj;گاه هم&zwnj;بند ساختمان&zwnj;های تدفینی یا یادمانی نشده بود؛ دلیل دیگر این بود که تداعی&zwnj;های معنایی&zwnj;ای داشت که آن را برای دلالت بر سازه&zwnj;های سلطنتی مناسب می&zwnj;کرد و این تداعی&zwnj;ها تا سرتاسر دورۀ میانی اسلامی به&zwnj;خوبی پابرجا مانده بود. واژۀ ایوان برای دلالت بر کلیّت یک بنا به کار می&zwnj;رفت و همچنین، یک کاخ یادمانی بسیار پرهیبت و مجلّل را از همان آغاز اسلام &laquo;ایوان&raquo; می&zwnj;خواندند: ایوان کسری. معنای این واژه در گذر زمان تغییر کرد و همۀ انواع تالارهای بار عام یا تالارهای پذیرایی را در بر گرفت و بااین&zwnj;همه، تداعی&zwnj;های تشریفاتی و سلطنتی&zwnj;اش را حفظ کرد. به احتمال زیاد علت نام&zwnj;گذاری ساختمان&zwnj;های اشرف خلیل و ناصر محمد به &laquo;ایوان&raquo; در متون تاریخی هم همین بوده است. این&zwnj;ها تصویر یک عظمت و ابهت سلطنتی را می&zwnj;رساندند که متناسب با همان تشریفاتی بود که برای همان ایوان&zwnj;ها منظور شده بود.</p>
<p>اگر بعضی کاخ&zwnj;های ساخته&zwnj;شده بین سده&zwnj;های هشتم تا سیزدهم در سوریه الگوی باسیلیکایی کاخ&zwnj;های اموی را جاودان کرده باشند، پس ایوان بزرگ ناصر محمد صرفاً آخرین نمونه از یک سیر تحول است. اما اگر تالارهای پسااموی سوریه پیرو سنت باسیلیکایی نبوده و درعوض با تغییرات معماری کاخی در مناطق هم&zwnj;جوار (عراق، میان&zwnj;رودان، مصر) متشابه بوده باشند، پس ایوان بزرگ ناصر محمد را می&zwnj;توان باززنده&zwnj;سازی سنت&zwnj;های خلیفه&zwnj;های متقدم دانست. براساس منحصربه&zwnj;فردیِ طرح ایوان بزرگ در قیاس با کاخ&zwnj;های شناخته&zwnj;شدۀ دورۀ میانی اسلامی می&zwnj;توانیم چنین نتیجه بگیریم که ایوان بزرگ ارگ قاهره سازه&zwnj;ای آگاهانه تاریخ&zwnj;مرجع بوده که ناصر محمد از آن بهره برده تا نه&zwnj;فقط یک طرحِ ساختمانیِ دیرینه بلکه پیوندهای بسیار ریشه&zwnj;دار آن با دوران طلایی خلیفه&zwnj;ها را باززنده کند.</p>
<p>&nbsp;</p>
<p><strong>پی&zwnj;نوشت&zwnj;ها</strong></p>
<p dir="ltr">[1] Nasser Rabbat, &ldquo;Mamluk Throne Halls: Qubba or Iwān?", Ars Orientalis, Vol. 23, Pre-Modern Islamic Palaces (1993), pp. 201-218.</p>
<p>[2] در معادل&zwnj;یابی بعضی واژه&zwnj;ها و ضبط بعضی اَعلام ابهام&zwnj;هایی داشتم که در رفع آنان از دکتر مهرداد قیومی بیدهندی کمک گرفتم: سپاسگزار او هستم (م.).<br />[3] تغییراتی که ارگ قاهره در زمان حکمرانی این سلطان&zwnj;ها کرده و اثراتی که این تغییرات بر محیط شهری داشته&zwnj;اند به&zwnj;تفصیل در رسالۀ دکتری من بیان شده است:</p>
<p dir="ltr">&ldquo;The Citadel of Cairo, 1176-1341: Reconstructing Architecture from Texts&rdquo;, Massachusetts Institute of Technology, 1991.</p>
<p>برای مشاهدۀ مطالبی دربارۀ ارتباط تشریفات دربار مملوکان با معماری مجموعه کاخ&zwnj;ها نگاه کنید به:</p>
<p dir="ltr">Doris Behrens-Abouseif, &ldquo;The Citadel of Cairo, Stage for Mamluk Ceremonial&rdquo;, Annales Islamologiques 24 (1988): 25-79.</p>
<p dir="ltr">[4] Description de l&rsquo;&Eacute;gypte \ in English: Description of Egypt</p>
<p>مجموعۀ وصف مصر مجلدهایی را در بر می&zwnj;گیرد که از سال ۱۸۰۹ تا ۱۸۲۹ چاپ شد و هدفش تدارک فهرستی جامع از تاریخ مصر بود. این مجموعه به&zwnj;همت حدوداً ۱۶۰ دانشور و دانشمند به انجام رسید که همراهان ناپلئون بناپارت در لشکرکشی&zwnj;اش به مصر بودند (م.).</p>
<p dir="ltr">[5] le Divan de Joseph</p>
<p>[6] نقشه&zwnj;های دیگرِ این بنا در کتاب بئرنز-ابوسیف با عنوان ارگ قاهره چاپ شده&zwnj;اند. از جملۀ این نقشه&zwnj;ها آن است که ریچارد پوکاک (Richard Pococke) کشیده است:</p>
<p dir="ltr">A Description of the East and Some Other Countries, Vol. 1, Observations on Egypt (London, 1743-45), 33, pl. 14;</p>
<p>همچنین می&zwnj;توان به نقشۀ کاساس اشاره کرد که در سال ۱۷۹۹ کشیده شده و در اثر زیر به چاپ رسیده است:</p>
<p dir="ltr">Voyage Pittoresque de la Syrie et Basse Egypte.</p>
<p>نگاه کنید به:</p>
<p dir="ltr">Behrens-Abouseif, &ldquo;Citadel of Cairo&rdquo;, 62.</p>
<p dir="ltr">[7] Evliya Celebi, Seyahatnamesi, 10 vols., ed. Mumin Cevik (Istanbul, 1984), 9-10:389; Mustafa Ibrahim (writing in the mid eighteenth century), Waqi&rsquo; Misr al-Qahira Bayn 1100 wa 1150, ms H.O.38, Vienna National Library (copy at Creswell Library, AUC, Cairo), 19.</p>
<p>[8] مشخص نیست که این &laquo;یوسف&raquo; بر چه کسی ارجاع می&zwnj;دهد. شاید همان یوسف باشد که سیره&zwnj;نوشته&zwnj;های او از بسیاری وجوه مرتبط با مصر است؛ شاید صلاح&zwnj;الدین ایوبی باشد که نامِ مستعار او &laquo;یوسف&raquo; بوده است. البته که هر دوی این انتساب&zwnj;ها نادرست&zwnj;اند. همچنین این دو نام خبر از رواج آن مونه&zwnj;نام&zwnj;های ارگ در اواخر دورۀ عثمانیان می&zwnj;دهند که با خراب&zwnj;شدگی معماری ارگ و ازدست&zwnj;رفتن مرکزیتش در ساختار قدرت مصر همراه بوده است.<br />[9] &nbsp;برای ملاحظۀ گونه&zwnj;های مختلف قبّه در هیئت مقبره نگاه کنید به:</p>
<p dir="ltr">Ernest Diez, &ldquo;Kubba&rdquo;, Encyclopedia of Islam, 2nd ed. (EI2), 5: 289-96.</p>
<p>[10] مراجع این گزاره&zwnj;ها در نوشتۀ الگ گرابار موجودند:</p>
<p dir="ltr">Oleg Grabar, Al-Mushatta, Baghdad and Wasit&rdquo;, in The World of Islam: Studies in Honour of Philip K. Hitti, ed. J. Kritzeck and R. B. Winder (London, 1959), 105-6; Jacob Lassner, The Topography of Baghdad in the Early Middle Ages: Texts and Studies (Detroit, 1970), 239-40 n. 22.</p>
<p>شاید عباسیان یک کاخ دیگر با نام &laquo;الخضراء&raquo; هم داشته&zwnj;اند که در پایتخت اولیۀ منصور، هاشمیه، واقع بوده است. محمدبن&zwnj;جریر طبری، مؤلف تاریخ الرسول و الملوک، می&zwnj;گوید رواندیان (از گروه&zwnj;های مذهبی شورشی) متعاقب شورششان در سال ۷۵۸، در &laquo;کاخ الخضرا&raquo; جلوس کردند و حملۀ&zwnj;شان را از آنجا تدارک دیدند. اما لاسنر (Topography, 136) در وجود چنین کاخی در این پایتخت غیررسمی عباسیان تردید کرده و چنین احتمال داده که طبری کاخ&zwnj;های بغداد و هاشمیه را با هم خلط کرده است. این فرض او کاملاً پذیرفتنی است خصوصاً اینکه هیچ مرجع دیگری هم به وجود یک کاخ سبز دیگر در دورۀ متقدم عباسیان اشاره نکرده است.</p>
<p dir="ltr">[11] Giuseppe Caronia and Vittorio Noto, la Cuba di Palermo (Arabi e Normanni nel XII Secolo) (Palermo, 1988); Alexandre Lezine, &ldquo;Les Salles nobles des palais Mamelouks&rdquo;, Annales Islamologiques 10 (1972): 70, and references listed in no. 3.</p>
<p>[12] مقریزی، المواعظ والاعتبار بذكر الخطط والآثار، ۲جلد، (بولاق: ۱۸۵۶)، ۲: ۲۰۲؛</p>
<p dir="ltr">J. M. Rogers, &ldquo;Kubbat al-Hawa&rdquo; EI2, 5:297-98.</p>
<p>[13] &nbsp;در همۀ واژه&zwnj;نامه&zwnj;های عربی از گذشته تا کنون واژۀ &laquo;ایوان&raquo; در نسبت با ایوان کسری معنا شده است. نگاه کنید به:</p>
<p dir="ltr">A. A. al-Bustani, al-Bustan (Beirut, 1927), 1:85; E. W. Lane, Arabic-English Lexicon (Edinburgh, 1863), bk. 1, pt. 1, 129.</p>
<p>این ارجاع&zwnj;های مکرر نشان می&zwnj;دهد که این یادمان مشخص، ایوان کسری، در حافظۀ مشترک مردمان سده&zwnj;های میانه کهن&zwnj;الگوی &laquo;ایوان&raquo; بوده است. نگاه کنید به:</p>
<p dir="ltr">Nasser Rabbat, &ldquo;The Iwans of the Madrasa of Sultan Hasan&rdquo;, American Research Center in Egypt Newsletter 143\144 (Fall\Winter 1988\89), 5-9.</p>
<p>[14] مقریزی، خطط، ۱: ۳۸۸.<br />[15] برای مشاهدۀ تداعی&zwnj;های متنوع واژۀ &laquo;ایوان&raquo; نگاه کنید به:</p>
<p dir="ltr">Oleg Grabar, &ldquo;Iwan&rdquo;, EI2, 4:287-89;</p>
<p>همچنین برای ملاحظۀ همین مورد دربارۀ &laquo;گنبد&raquo; نگاهی بیندازید به:</p>
<p dir="ltr">The Dome: A Study in the History of Ideas (Princeton, N.J., 1951, reprt. 1978).</p>
<p>[16] ابن دواداری، الدرة الذکیة فی اخبار الدولة الترکیة، به&zwnj;تصحیح اولز هارمان (قاهره: ۱۹۷۱)، ۶۳؛ مقریزی، السلوک لمعرفة دول الملوک، به&zwnj;تحقیق محمد مصطفی زیاده (قاهره: ۱۹۳۴)، ج۱، بخش۲، ۴۳۸؛ ابن تغری بردی، النجوم&zwnj; الزاهرة فى&zwnj; ملوك&zwnj; مصر و القاهرة، ۱۲جلد (قاهره: ۱۹۳۰تا۵۶)، ۷: ۱۰۲.<br />[17] العینی، عقد الجمان فی تاریخ اهل الزمان، به&zwnj;تصحیح محمد محمد امین (قاهره: ۱۹۸۷)، ۱: ۳۴۸.<br />[18] ابن&zwnj;شداد، محمد&zwnj;بن&zwnj;علی، تاریخ الملک الظاهر، به&zwnj;تصحیح احمد حطیط (بیروت، ۲۰۰۹)، ۳۴۰؛ کتبی، محمدبن&zwnj;شاکر، فوات الوافیات و الذیل علیها، به&zwnj;تحقیق احسان عباس (بیروت: ۱۹۷۳)، ۱: ۲۴۲؛ ابن&zwnj;کثیر، اسماعیل&zwnj;بن&zwnj;عمر، البدایة و النهایة فی تاریخ، ۱۴جلدی (قاهره: ۱۹۳۲تا۳۹)، ۱۳: ۲۷۵؛ ابن تغری بردی، ابوالمحاسن جمال&zwnj;الدین یوسف، النجوم&zwnj; الزاهرة فى&zwnj; ملوك&zwnj; مصر و القاهرة، ۷: ۱۹۰.<br />[19] ابن دواداری، الدرة الذکیة فی اخبار الدولة الترکیة، به&zwnj;تصحیح اولز هارمان (قاهره: ۱۹۷۱)، در صفحۀ ۷۳ این کتاب به &laquo;ایوان و قبّه&raquo; و در صفحه&zwnj;های ۶۳ و ۹۴ و ۳۰۳ صرفاً به &laquo;ایوان&raquo; اشاره شده است.<br />[20] &nbsp;المقریزی، خطط، ۲: ۱۱۲.<br />[21] ابن الفرات، تاریخ الدول و الملوک، به&zwnj;تصحیح زریق قسطنطین و نجلا عزالدین و حسن محمد شماع، (بیروت: ۱۹۳۹)، ۸: ۳۸.<br />[22] &nbsp;شاید به&zwnj;جز مقریزی (خطط، ۲: ۱۱۲) که گفته است قلوون قلعۀ (قلّة) بیبرس را خراب کرد و قبّه&zwnj;اش را در سال ۱۲۸۵ بر جای آن ساخت؛ این تاریخ دقیقاً همان است که ابن&zwnj;فرات برای تخریب قبّۀ بیبرس ضبط کرده است. توافق دو تاریخ نگاشته&zwnj;شده معلوم می&zwnj;دارد که کلمۀ &laquo;القلع&raquo; در نوشتۀ مقریزی احتمالاً اشتباه املایی بوده است (به&zwnj;احتمال زیاد یک اشتباه چاپی در این نسخۀ چاپی نسبتاً پرایراد) که باید برای گزارش تصمیم قلاوون مبنی بر جایگزینی سازه&zwnj;ای دیگر به&zwnj;جای سازۀ بیبرس &laquo;القبّة&raquo; چاپ می&zwnj;شد. این قبّه را باید از &laquo;قلع&raquo; (قلعه) ساختۀ بیبرس درون بارو متفاوت در نظر&nbsp; گرفت، قلعه&zwnj;ای که دو بخش حصار را از هم جدا می&zwnj;کرد و تا زمان ناصر محمد بازسازی نشد.<br />[23] ابن عبدالظاهر، عبدالله&zwnj;بن&zwnj;عبدالظاهر، تشریف الایام و العصور فی سیرة الملک في المنصور، به&zwnj;تحقیق مراد کامل، قاهره: ۱۹۶۱، ص۱۳۹.<br />[24] ابن دواداری سرراست&zwnj;ترین گزارش به این موضوع را در اختیار ما گذاشته است زیرا او دربارۀ وقایع سال ۱۲۹۳ می&zwnj;نویسد که &laquo;ایوان اشرفی را امیر اعلم&zwnj;الدین شجاعی کامل کرد&raquo;. ابن دواداری، الدرة الذکیة فی اخبار الدولة الترکیة، به&zwnj;تصحیح اولز هارمان (قاهره: ۱۹۷۱)، ص ۳۴۵؛ مقریزی، خطط، ۲: ۲۰؛ محمد ابن إياس الحنفى القاهرى، بدائع الزهور فى وقائع الدهور، ویراستۀ م. مصطفی (قاهره: ۱۹۸۲)، ج۱، بخش ۱، ص۳۷۸. این مؤلف مشخصاً بیان می&zwnj;کند که ایوان اشرفی و قاعة اشرفیه را خلیل ساخته است و بنابراین از هر نوع سوءبرداشتی بین این دو سازه جلوگیری می&zwnj;کند.</p>
<p dir="ltr">[25] Nuwayri, Nihayat al-Arb fi-Funun al-Adab, ms.549, maarifamma, Egyptian National Library, vol. 30, fol. 66; Anonymous, in Beitrage zur Geschichte der Mamlukesultane in den Jahren 690-741, ed. K. V Zettersteen (Leiden, 1919), 156; Ibn al-DawadqrT,&nbsp; al-Durr al-Fakhir fi-Sirat al-Malik al-Nasir, ed. H. R. Roemer (Cairo, 1960), 238; Maqrizi, Suluik, vol. 2, pt. 1, 107; Ibn Taghri-Bardi, Nujuim, 9:51</p>
<p>[26] بیبرس منصوری، التحفه الملوکیه فی الدوله الترکیه، به&zwnj;تصحیح عبدالحمید صالح حمدان (قاهره: ۱۹۸۷)، ۲۳۲تا۲۳۳.<br />[27] بسیاری از سیره&zwnj;نویسان به شوق بسیار ناصر در ایجاد سلطنتی مطلقه بعد از دو سلطنت نخستینش، که طی آن&zwnj;ها او قدرتی ظاهری و تشریفاتی داشت، اشاره کرده&zwnj;اند. نگاه کنید به:</p>
<p dir="ltr">P. M. Holt, The Age of the Crusades: The Near East from the Eleventh Century to 1517 (London, 1986), 107- 20; Robert Irwin, The Middle East in the Middle Ages: The Early Mamluk Sultanate, 1250-1382 (Carbondale, Ill., 1986), 85-124.</p>
<p>[28] بیبرس منصوری (التحفه الملوکیه فی الدوله الترکیه، صفحۀ ۲۳۱ و ۲۳۳تا۲۳۴) توصیفی دقیق از این تشریفات ارائه کرده و فهرست امیرانی که می&zwnj;توانستند مجاور سلطان بنشینند را ذکر کرده است؛ شهاب الدين النويري، نهاية الأرب في فنون الأدب، ج۳۰، ۶۶؛ نویسندۀ ناشناسی (Zettersteen Beitrage، ص۱۵۸) خبر از فعالیتی دیگر هم داده است: بازبینی وضعیت نیروهای نظامی که این کنش نیز از داخل ایوان محقق می&zwnj;شده است.<br />[29] ابن&zwnj;تغری&zwnj;بردی رسوم پرتشریفاتی که ناصر در ایوان بنا گذاشته را معرفی کرده و کارکرد مهم این تشریفات را در برانگیختن ترسی آمیخته با احترام در میان فرستادگان سیاسی دولت&zwnj;های خارجی تشخیص داده است. این فرستادگان در دربار ناصر بیش از هر سلطان مملوکی دیگری رفت&zwnj;وآمد داشتند. نگاه کنید به: ابن&zwnj;تغری&zwnj;بردی، ابوالمحاسن جمال&zwnj;الدین یوسف، النجوم&zwnj; الزاهرة فى&zwnj; ملوك&zwnj; مصر و القاهرة، ۹: ۱۸۰.<br />[30] ابن دواداری صرفاً به این مطلب اشاره کرده که ایوان اشرفی را در ۳شعبان۷۳۳ هجری&zwnj;قمری (۱۳۳۳ میلادی) به&zwnj;همراه چند ساختمان دیگر خراب کردند (ابن دواداری، الدرة الذکیة فی اخبار الدولة الترکیة، ص ۳۷۲). مؤلف ناشناخته&zwnj;ای می&zwnj;گوید در همین تاریخ کار ساخت&zwnj;وساز به پایان رسید و تصریح می&zwnj;کند که ناصر فقط گنبد ایوان قدیمی را خراب کرد (Zettersteen Beitrage, 186)؛ شجاعی صرفاً به بیان این نکته بسنده کرده که ناصر ایوان اشرفی را دو بار خراب و بازسازی کرد، احتمالاً در همان تاریخ&zwnj;هایی که ابن&zwnj;دواداری ذکر کرده است، اما متأسفانه آن بخش&zwnj;هایی از کتاب شجاعی که وقایع سال&zwnj;های ۱۳۱۰ تا ۱۳۳۸ را در بر می&zwnj;گیرد از بین رفته است (شمس&zwnj;الدین الشجاعی، تاريخ الملك الناصر محمد بن قلاوون الصالحي و أولاده، به&zwnj;تحقیق باربارا شیفر، ص۱۱۳). گزارش&zwnj;های مشابه اما مبهم این&zwnj;چنینی دیگری در کتاب مقریزی (السلوک لمعرفة دول الملوک، ج۲، بخش۲، ص۵۳۸) و ابن&zwnj;تغری&zwnj;بردی (النجوم&zwnj; الزاهرة فى&zwnj; ملوك&zwnj; مصر و القاهرة، ۹: ۱۸۰) هم ذکر شده است.<br />[31] مقریزی، خطط، ۲: ۲۰۷؛ محمد&zwnj;ابن&zwnj;إياس الحنفى القاهرى، بدائع الزهور فى وقائع الدهور، ج۱، بخش۲، ص۳۳۸.<br />[32] عبدالرحمن الجبرتى، عجائب الآثار في التراجم و الأخبار، دورۀ ۴جلدی چاپ بیروت، ج۳، ص۳۷۲تا۳۷۳.</p>
<p dir="ltr">[33] Pococke, Observations on Egypt, 33.</p>
<p dir="ltr">[34] Jomard</p>
<p dir="ltr">[35] Edme Francois Jomard, "Description de la ville et de la citadelle du Kaire", Description de l&rsquo;Egypte, etat moderne (Paris, 1821-29), 18: 354-55.</p>
<p>[36] مشروح&zwnj;ترین گزارش از طرح ایوان را ابن&zwnj;فضل&zwnj;الله عمری داده است و مقریزی هم در خطط (۲ :&zwnj; ۲۱۰) گفتۀ او را تکرار کرده است. نگاه کنید به: ابن&zwnj;فضل&zwnj;الله شهاب&zwnj;الدين العمري، مسالك الأبصار في ممالك الأمصار، بیروت: ۱۹۸۶، ۱۴۱تا۱۴۲.<br />[37] اولیا چلبی می&zwnj;گوید دیوان سلطان غوری سی&zwnj;وپنج ستون داشت (سیاحتنامه، ج۹و۱۰، ص۳۸۹). پائول کازانوا در کتابش نوشته که مایه (Maillet) سی&zwnj;وچهار ستون را ضبط کرده است:</p>
<p dir="ltr">Paul Casanova, Histoire et Description de la citadelle du Caire, published in Arabic as Tanikh wa- Wasf Qalat al-Qahira, trans. Ahmad Darraj (Cairo, 1974), p124.</p>
<p>نقشۀ پوکاک چهل&zwnj;وچهار ستون دارد که بی&zwnj;تردید اشتباه است زیرا او دو ردیف میانی ستون&zwnj;ها را تا انتهای دیوار کشیده است و به&zwnj;این&zwnj;ترتیب شش ستون زیاده رسم کرده، حال&zwnj;آنکه خودش گفته که ستون&zwnj;های میانی برای سوارکردن گنبد ساخته شده بودند.<br />[38] مقریزی، خطط، ۲ : ۲۰۶؛ غرس&zwnj;الدین خلیل&zwnj;بن&zwnj;شاهین الظاهری، زبدة كشف الممالك وبيان الطرق والمسالك، به&zwnj;تصحیح پائول راوییس، پاریس: ۱۸۹۴، ص۲۶؛ محمد&zwnj;ابن&zwnj;إياس، بدائع الزهور فى وقائع الدهور، ۵ : ۴۴۱.<br />[39] کازانوا نخستین کسی بود که بقایای این کتیبه را به&zwnj;درستی خواند و ثبت کرد؛ این امر ثابت می&zwnj;کند که نگارۀ مزبور ایوان ناصر را نشان می&zwnj;دهد. کتیبۀ مشابهی دور ساقۀ گنبد مسجد ناصر قرار دارد که احتمالاً هر دوی این کتیبه&zwnj;ها در یک زمان نگاشته شده باشند. نگاه کنید به: پائول کازانوا (بول کازانوفا)، تاريخ و وصف قلعة القاهرة، ترجمۀ احمد درّاج، ص۱۲۷.<br />[40] بدرالجمالی وزیر المستنصر و از افراد قدرتمند حکومتی بود که به خواست خلیفه در جمادی&zwnj;الاولی سال ۴۶۶ هجری به مصر آمد و سپاه را سامان داد و به &laquo;السید الاجل امیر الجیوش&raquo; مشهور شد و اوضاع را آرام کرد. امیر الجیوش مسجد جیوشی را بنیان گذاشت که البته این بنای سفیدرنگ براساس کتیبه&zwnj;اش یک مزار (به&zwnj;عربی: مشهد) است (م. &nbsp;براساس ویکی&zwnj;پدیاهای فارسی و انگلیسی).</p>
<p dir="ltr">[41] Behrens-Abouseif, "Citadel of Cairo," 77-78.</p>
<p dir="ltr">[42] Hazem Sayed, "The Development of the Cairene Qa&rsquo;a: Some Considerations," Annales Islamologiques 23 (1987): 31-53.</p>
<p dir="ltr">[43] Alexandre Lezine</p>
<p dir="ltr">[44] Lezine, "Les salles nobles," 65 and 71, the plan of this qa&rsquo;a is known from its reproduction in the Description de l Egypte, etat moderne, planches, vol. 1, pl. 23; redrawn by K A. C. Creswell, Muslim Architecture of Egypt (MAE), 2 vols. (Oxford, 1959), 2:86.</p>
<p>[45] مقریزی، خطط، ۲ : ۱۸۳تا۱۸۴.<br />[46] برانکاچی، جهانگرد فلورانسی، در یکی از بارعام&zwnj;های دوران سلطنت بیبرس حضور داشته است. او گزارش می&zwnj;دهد که سلطان بر سکویی درون ایوان نشسته بود و چهرۀ او از همه سوی ایوان به&zwnj;خوبی مشهود بود. نگاه کنید به:</p>
<p dir="ltr">Behrens-Abouseif, "Citadel of Cairo," 42-43.</p>
<p>[47] مقریزی، خطط، ۲: ۲۰۶.<br />[48] ابن&zwnj;شاهین دقیقاً همین مطلب را دربارۀ ایوان مزبور می&zwnj;گوید. او در نیمۀ سدۀ پانزدهم می&zwnj;زیسته و بااین&zwnj;حال، در زمانۀ او ایوان صرفاً برای تشریفات مهم درباری به کار می&zwnj;رفته است: غرس&zwnj;الدین خلیل&zwnj;بن&zwnj;شاهین الظاهری، زبدة كشف الممالك وبيان الطرق والمسالك، به&zwnj;تصحیح پائول راوییس، پاریس: ۱۸۹۴، ص۲۶.<br />[49] باسیلیکاها غالباً در پیوند با کلیساهای سده&zwnj;های متقدم مسیحیت بوده&zwnj;اند؛ هرچند ریشه&zwnj;های یونانی-رومیِ کارکردها و معانی این گونۀ همه&zwnj;جامنتشر نه از میان رفت و نه فراموش شد. بنا به همین تداعی&zwnj;های جمعی و نیز وابسته به دربار است که در این مقاله از واژۀ باسیلیکا استفاده کرده&zwnj;ام. نگاه کنید به:</p>
<p dir="ltr">Irving Lavin, "The House of the Lord," Art Bulletin 44 (1962): 16-17; William L. MacDonald, The Architecture of the Roman Empire: An Introductory Study (New Haven, 1982), 53 and n.21.</p>
<p dir="ltr">[50] Behrens-Abouseif, "Citadel of Cairo," 76</p>
<p>[51] درواقع چه&zwnj;بسا در اصلْ کلّ مجموعۀ قلوون _ کارکرد محوطه&zwnj;اش، مراجع ساختمانی&zwnj;اش، و فرط تزئیناتش _ ابراز نمادگرایانۀ وجود دم&zwnj;ودستگاه سلطنت بوده است. همچنین شاید تبدیل یک کاخ پرقدمت و خصوصی از دورۀ فاطمیون به یک مجموعۀ عمومی مذهبی&zwnj;اجتماعی نمایش عامدانه&zwnj;ای از سخاوت و &nbsp;نیکوکاری حاکم بوده است. شرح بنا، وقف&zwnj;نامه، و کارکردهای اجتماعی بیمارستان و مقبره را در این منبع ببینید:</p>
<p dir="ltr">Nuwayri, Nihayat, vol. 29, fols. 28 if., reproduced in Maqrizi, Suluk, vol. 1, pt. 3, 997-1001, and translated in Creswell, MAE, 2:191.</p>
<p>[52] تنوع باسیلیکاهای گنبددار که به راه&zwnj;های گوناگونی تغییر داده شده&zwnj;اند تا متناسب قرارگیری گنبد بر آن&zwnj;ها شوند همۀ گسترۀ کارکردی و تاریخی دوران رومی متأخر را با دوران بیزانسی مرتبط می&zwnj;کند. چنان&zwnj;که باسیلیکاهای گنبددار ژوستانیان، و البته مهم&zwnj;ترین آن&zwnj;ها یعنی حاجیاصوفیا قسطنطنیه، پیرو همین قاعده بود است. نگاه کنید به:</p>
<p dir="ltr">Cyril Mango, Byzantine Architecture (New York, 1985), 52-88.</p>
<p>[53] ژان سواژه نخستین کسی بود که به&zwnj;شکلی متقاعدکننده ماندگاری دلالت&zwnj;های درباری در روند سازگارکردن باسیلیکا با معماری متقدم اسلامی را نشان داد. بسیاری از گفته&zwnj;های سواژه دربارۀ سازگارسازی و دگرسازی طرح باسیلیکایی را هنوز به ورطۀ آزمون نگذاشته&zwnj;اند و به&zwnj;همین&zwnj;سبب نیازمند پژوهش&zwnj;هایی بیشترند. البته اخیراً بعضی پژوهشگران گفته&zwnj;های او دربارۀ مسجد النّبی مدینه و سیر زمانی تحول اجزای معماری آن را اصلاح یا بعضاً رد کرده&zwnj;اند. نگاه کنید به:</p>
<p dir="ltr">La Mosquee omiyyade de Midina: Etude sur les origines architecturales de la mosquec et de la basilique (Paris, 1947), 158-84; also, Elias J. Bickerman&rsquo;s review of the book in Classical Philology 44, 1 (Jan. 1949): 142.</p>
<p>[54] دربارۀ تداوم سنت&zwnj;های کلاسیک کاخ&zwnj;سازی در بخش اسلامی سرزمین&zwnj;های مدیترانه&zwnj;ای نگاه کنید به:</p>
<p dir="ltr">Oleg Grabar, The Alhambra (Cambridge, Mass., 1978), 103-8, 207-8; 0. Grabar, The Formation of Islamic Art (New Haven, 1973), 148-50; 0. Grabar, "From Dome of Heaven to Pleasure Dome," Journal of the Society of Architectural Historians 49, (March 1990): 15-21.</p>
<p>[55] مقریزی، خطط، ۱ : ۳۸۶ و ۳۸۸.</p>
<p>[56]&nbsp; Jean Sauvaget, "Les Ghassanides et Sergiopolis," Byzantion 14 (1939): 115-30 (reprt. in Mimorial Jean Sauvaget [Damascus, 1954], 147-64.</p>
<p>[57] Richard Ettinghausen, From Byzantium to Sasanian: Iran and the Islamic World (Leiden, 1972), 50.</p>
<p>[58] تالار باسیلیکایی با گنبدخانۀ پشتی&zwnj;اش در دارالامارۀ کوفه را مربوط به دوران متقدم امویان تاریخ&zwnj;گذاری کرده&zwnj;اند و گفته می&zwnj;شود که ساختۀ زیادبن&zwnj;ابیهی در زمان خلافت معاویه است. نگاه کنید به:</p>
<p dir="ltr">K A. C. Creswell, A Short Account of Early Muslim Architecture, ed. James W. Allan (Cairo, 1989), 10- 15 and fig. 2.</p>
<p>برای اطلاعات بیشتر دربارۀ تالار باسیلیکایی کاخ عنجر، ساختۀ اواخر دورۀ ولید اول (۷۰۵-۷۱۵) نگاه کنید به:</p>
<p dir="ltr">Maurice Chehab, "The Umayyad Palace at Anjar, &ldquo;Ars Orientalis 5 (1963): 17-25 and fig. 2.</p>
<p dir="ltr">[59] tricorium</p>
<p>[60] تریکلینوم (triclinium) یا نهارخوری رومی &laquo;اتاق غذاخوری در خانۀ رومی باستانی بود که میزی کوتاه داشت و در سه طرف آن نیمکت تعبیه می&zwnj;شد (م.، براساس فرهنگ تشریخی معماری و ساختمان، نوشتۀ سی.ام.هاریس، ترجمۀ محمدرضا افضلی و مهرداد هاشم&zwnj;زاده، ویراست ۴، چ۳، تهران: دانشیار، ۱۳۸۵).</p>
<p dir="ltr">[61] Lavin, "House of the Lord," 3-5, 9-11.</p>
<p dir="ltr">[62] Henri Stern, "Notes sur l&rsquo;architecture des chateaux omeyyades," Ars Islamica 11-12 (1946): 89-92.</p>
<p>همچنین اتینگهاوزن نقشۀ سه&zwnj;گانۀ معماری بومی، کلاسیک و ساسانی در معماری خربة المفجر را نشان داده است. نگاه کنید به:</p>
<p dir="ltr">Ettinghausen, From Byzantium, 62-64.</p>
<p>همین گفته&zwnj;های او را به ساختار تالار دارالمارۀ کوفه نیز می&zwnj;شود تعمیم داد.<br />[63] هرچند نمونه&zwnj;های جالب توجهی از کاخ&zwnj;ها وجود دارد که در سطح سوریه پراکنده&zwnj;اند و می&zwnj;شود آن&zwnj;ها را از سده&zwnj;های میانه دانست. چه&zwnj;بسا این نمونه&zwnj;ها گواهی از بقای الگوهای اموی باشند. برای مثال نقشۀ قصر البنات رقّة واقع در سوریه، ساختۀ ۱۱۶۸، را ببینید که یاسر طبا آن را بازترسیم کرده است. این طرح، طرح ابتدایی مجلسی است که رواقش را کشیده&zwnj;تر کرده&zwnj;اند تا به طرحی باسیلیکایی بینجامد.<br />[64] مقریزی، خطط، ۲ : ۴۰۶ و ۴۰۸.<br />[65] ارجاعات متون تاریخی به کاخ سبز دمشق را در این منبع می&zwnj;توانید ملاحظه کنید:</p>
<p dir="ltr">A. Q. al-Rihawi, "Qusur al- Hukkam fi-Dimashq," Les annales archiologiques Arabes syriennes 22 (1972-73): 42-48.</p>
<p>[66]مقریزی، السلوک لمعرفة دول الملوک، به&zwnj;تحقیق محمد مصطفی زیاده (قاهره: ۱۹۳۴)، ج۲، بخش۱، ۱۲۹؛ ابوالعباس قلقشندی، صُبْح اَلاَعشی فی صِناعة الاِنشاء (قاهره، ۱۹۱۸تا۱۹۲۲)، ج۴، ص۴۹؛ ابن تغری بردی، النجوم&zwnj; الزاهرة فى&zwnj; ملوك&zwnj; مصر و القاهرة، (قاهره: ۱۹۳۰تا۵۶)، ج۹، ص۳۶تا۳۷.</p>
<p dir="ltr">[67] Michael Meinecke</p>
<p dir="ltr">[68] Michael Meinecke, "Das Mausoleum des Qala&rsquo;un in Kairo: Untersuchungen zur Genese der Mamlukischen Architekturdekoration, Mitteilungen des Deutschen Archiologischen Instituts, Abteilung Kairo, 27 (1971): 64.</p>
<p>[69] کرسول (MAE، ج۲، ص۲۰۳) گفتۀ صلاح&zwnj;الدین (Manuel d&rsquo;art musulman, I, I&rsquo;architecture، پاریس: ۱۹۰۷، ص۱۱۷تا۱۱۸) و هرتسفلد دربارۀ قرابت قبۀ قلوون و قبۀ صخرة را می&zwnj;پذیرد؛ هرچند تفاوت&zwnj;های قرارگیری پایه&zwnj;های زیر گنبد قبۀ صخره با گنبد قلوون را نیز خاطرنشان می&zwnj;کند. همچنین کرسول می&zwnj;گوید قلوون در طی دوران سلطنتش بارها بیت&zwnj;المقدس را دیده بود و ساخت بنای رباط در سال ۱۲۸۲، که هنوز هم پابرجاست، به دستور او بوده است؛ بدین&zwnj;ترتیب کرسول بافتار محتملی را برای انتقال طرح گنبد به مصر برمی&zwnj;سازد.<br />[70] ابن&zwnj;العسال مفضل&zwnj;بن&zwnj;ابی&zwnj;الفضائل، النهج السدید و الدر الفرید فیما بعد تاریخ ابن العمید، پاریس: ۱۹۱۹-۱۹۲۰، ج۲۰، ص۲۳۶تا۲۳۷.<br />[71] برای بحثی در فرضیه&zwnj;های مختلف درباب رنگ و معنای گنبد الخضرا نگاه کنید به:</p>
<p dir="ltr">Charles Wendell, "Baghdad: Imago Mundi and Other Foundation Lore," International Journal for Middle East Studies 2 (1971): 117-20.</p>
<p>به نظر می&zwnj;رسد وِندل از راستینه&zwnj;ای چشم&zwnj;پوشی کرده است: منابع او، که همگی نگاشتۀ سدۀ یازدهم به بعد هستند، هم به گنبدهای سبزرنگ و هم به گنبدهایی با رنگ&zwnj;هایی دیگر اشاره کرده&zwnj;اند. مثلاً یکی از نمونه&zwnj;های معاصر با گنبد الخضرا، &laquo;قبة الزرقاء&raquo; (گنبد آبی) است که با کاشی&zwnj;های آبی&zwnj;رنگ پوشیده شده بود و ساخت آن در سال ۱۲۹۲ در ارگ دمشق به پایان رسید. نگاه کنید به:</p>
<p>ابن&zwnj;حبیب (بدرالدین حسن&zwnj;بن&zwnj;عمر ابنِ&zwnj;حبیب الحلبی)، تذكرة النبيه في ايام المنصور وبنيه، به&zwnj;تحقیق محمد محمد امین (قاهره: ۱۹۷۶)، ۱ : ۱۴۰ ؛ ابن&zwnj;کثیر، اسماعیل&zwnj;بن&zwnj;عمر، البدایة و النهایة فی تاریخ، ۱۴جلدی (قاهره: ۱۹۳۲تا۳۹)، ۱۳: ۳۲۳، ۲۳۷.</p>
<p>برای خواندن تفسیر جدیدی از قبة الخضرا، که پیرو حرف وندل در ابهام در ظاهر گنبدهای اصلی است، مقالۀ جاناتان بلوم را ببینید.<br />[72] هرچند ابن&zwnj;عساکر صرفاً از الخضرا سخن گفته است، ابن&zwnj;کثیر دمشقی چنین توضیح داده که این کاخ را بعد ساخت گنبدی سبز بر آن، قبة الخضرا نامیدند. نگاه کنید به: ابن&zwnj;عساکر، تاریخ مدینۀ دمشق (دمشق: ۱۹۵۱-۱۹۵۴)، ۲ : ۱۳۴ ؛ ابن&zwnj;کثیر، البدایة و النهایة، ۹ : ۱۴۳.<br />[73] ارجاعات متون تاریخی به قبة الخضرای معاویه در این منبع گردآوری شده است: عبدالقادر ریحاوی، قصور الحکام، ۲۲: ۳۴-۳۶.</p>
<p dir="ltr">[74] Lassner, Topography, 52-53,134-35; Creswell, Short Account, 239.</p>
<p dir="ltr">[75] Wendell, "Baghdad," 118-19; Grabar, "Dome of Heaven," 15-17.</p>
<p>[76] این ترجمه&zwnj;ای تحت&zwnj;اللفظی از ویژگی&zwnj;های گنبد برمبنای گزارش خطیب بغدادی است: ابوبکر خطیب بغدادی، تاریخ بغداد، ۱۴جلد، بیروت: بی&zwnj;تا، ۱ : ۷۳. این گزارش را زکریای قزوینی نیز در کتاب آثار البلاد و اخبار العباد تکرار کرده است. ترجمۀ انگلیسی متن یادشده در این منبع آمده است:</p>
<p dir="ltr">Lassner, Topography, 53.</p>
<p>[77] &nbsp;شاید تصویر گنبد بغداد با آن تندیس سوارکاری که بر بالایش داشت در طرحی از یک جلسۀ حکمیت می&zwnj;گساری ثبت و ضبط شده باشد: بدیع&zwnj;الزمان جزری، كتاب في معرفة الحيل الهندسية. جزری متن و تصویر را در حدود سال ۱۲۰۴م. به نام ناصرالدین محمود، از امرای آلِ ارتق در آمد (دیاربکر) نوشت. شکل ۸۲ کتاب در ترجمۀ دونالد هیل به دست&zwnj;نبشته&zwnj;ای به تاریخ ۱۴۸۶ و عکس ۱۳ آن به دست&zwnj;نبشته&zwnj;ای به تاریخ ۱۳۵۴ اختصاص دارد:</p>
<p dir="ltr">Badi al-Zaman al-Jazari, Kitab fi Marifat al-Hiyal al-Handassiya, trans. Donald Hill, The Book of Knowledge of Ingenious Mechanical Devices (Dordrecht, Holland, 1974).</p>
<p>[78] المقریزی، خطط، ۱: ۳۸۸.<br />[79] قبّۀ تدفینی قلوون در بین&zwnj;القصرین &laquo;قبة المنصوریه&raquo; نیز نامیده می&zwnj;شود و در سال ۱۲۸۴ ساخته شد؛ تختگاه او در ارگ قاهره را هم با همین نامِ قبة المنصوریه نام&zwnj;گذاری کرده&zwnj;اند. این امر ممکن است به ابهام و سوءبرداشت منتج شده باشد.<br />[80] &nbsp;بئرنز-ابوسیف به دو کاربست دیگر واژۀ قبّه در قاهرۀ مملوکان، البته در دورۀ برجی، اشاره کرده است که این دو، شاهدانی دیگر بر این مدعایند که واژۀ قبّه به گسترۀ معماری تدفینی کوچیده است:</p>
<p dir="ltr">Doris Behrens-Abouseif, &ldquo;The Qubba, an Aristocratic Type of Zawiya&rdquo;, Annales Islamologiques 19 (1983), 1-7.</p>
<p>&nbsp;</p>
</div>
</div>