--- 
title: "چرا خبرِ ممنوعیتِ صدورِ پروانۀ ساخت‌وساز تکذیب شد" 
authors: saboori 
types: blog 
featured: false
slug: Tc32 
--- 
<div>
<div>
<p>مهر ماه ۱۳۹۷ این گفتۀ زهرا صدراعظم نوری نمایندۀ شورای شهرِ تهران: &laquo;صدورِ پروانۀ ساخت&zwnj;وساز در تهران تا پنج سالِ آینده ممنوع می&zwnj;شود&raquo; به اخبار راه می&zwnj;یابد. این خبر خبری مسرت&zwnj;بخش است اگر چه کمی بعد تکذیب می&zwnj;شود. در پایانِ این نوشته روشن خواهیم کرد که چرا حتی از نگاهِ اعضای حرفۀ معماری و شهرسازی هم این خبری مسرت&zwnj;بخش است. اما پیش از شادی دربارۀ این خبر تکذیب&zwnj;شده باید دربارۀ ابعاد و پیامدهای این خبر تأمل کنیم. در نگاهِ نخست قیدِ زمانی این جمله مشکل&zwnj;آفرین خواهد شد: تا پنج سالِ آینده. چرا پنج سال؟ اگر قرار است صدورِ پروانۀ ساخت&zwnj;وساز ممنوع شود و ضرورتِ ساختن در هر مورد جداگانه بررسی شود چرا این را باید به پنج سالِ آینده موکول کنیم؟ آیا این ممنوعیت هم از جنسِ ممنوعیت&zwnj;هایی است که اجتماع آن را پس می&zwnj;زند و بنا بر این باید اندک&zwnj;اندک به خوردِ جامعه داد؟ لابد همین طور است. بخشی از این ملاحظه از سرِ واکنشِ مردم (کسانی که خانۀ قدیمی دارند) در مواجهه با این خبر است. مردم معترض خواهند شد که چرا از حقِ خراب کردن خانه&zwnj;های خود محروم مانده&zwnj;اند. فکر می&zwnj;کنند در حقِ ایشان اجحافی شده است. شاید اینها نیز مانندِ مالکانِ خانه&zwnj;های میراث فرهنگی برای خراب کردنِ خانه&zwnj;هاشان مباشرانی استخدام کنند که پنهانی و شبانه زیرِ این خانه&zwnj;ها آب ببندد. اینها همه تبعاتِ بدیهی شمردنِ مسیری از شهرفروشی است. چندان که دیگر مقاومت کردن در برابرِ آن و تدبیرِ آن محال و ناممکن می&zwnj;نماید.&nbsp;</p>
<p>اما این تعلل و این مهلت شاید علتِ دیگری هم داشته باشد. علتی که سرآغاز و سرچشمۀ بدیهی شمردنِ شهرفروشی بوده است. علتی که علی&zwnj;اعطا در تکذیبِ خبر و ناممکن بودنِ چنین ممنوعیتی ذکر کرده است: &laquo;۴۵ درصد بودجۀ شهرداری از این محل تأمین می&zwnj;شود&raquo;. حدودِ سی&zwnj;سال پیش شهرداری با ابتکار شهرفروشی را منبعِ درآمدی برای گرداندنِ امورِ شهر در نظر گرفته بود. آن زمان چندان روشن نبود که اثرِ چنین تصمیمی بر شهر چه خواهد شد. آن زمان هنوز نامِ این تصمیم &laquo;شهرفروشی&raquo; نبود. اما اکنون که نامش این است باز کردنِ ابعاد و اثراتِ آن ملال می&zwnj;آورد. اکنون که طبقِ گفتۀ محمد سالاری می&zwnj;دانیم: &laquo;صدورِ پروانه&zwnj;های زیاد در سال&zwnj;های اخیر ظرفیتِ طرح تفضیلی را اشباع کرده است&raquo; تصویرِ چنین تصمیمی به تصویرِ آدمی می&zwnj;ماند که از دستِ خود برای ظهر کبابی مهیا می&zwnj;کند: تجملِ آن کبابِ نالازم و محروم ماندن از دستِ خویش. اکنون بر معماران و شهرسازان است که بپرسند درآمدِ حاصل از آن شهرفروشی&zwnj;ها چگونه شهر را بهتر کرده است؟ کشیدنِ مترو و کارهای ضروری آیا نمی&zwnj;توانست با بالا بردنِ مالیات&zwnj;ها حاصل شود. آخر بودن در شهر باید با هزینه&zwnj;هایی همراه باشد. باید هزینه&zwnj;های شهرنشینی هم واقعی شود؛ هم&zwnj;چنان&zwnj;که هزینه&zwnj;های آوردنِ ماشینِ شخصی. فقط اوضاعی با هزینه&zwnj;های واقعی فساد را ناممکن می&zwnj;کند. به مردم قدرت و حقِ این را می&zwnj;دهد که شهرداری را در حاتم&zwnj;بخشی&zwnj;هایش محکوم کنند: برای چمن&zwnj;هایی که در این سرزمینِ خشک و بیابانی می&zwnj;کارد؛ برای نصایحی که بر در و دیوار می&zwnj;نویسد؛ برای اینکه شهر را بازار سنگ&zwnj;فروشان کرده است و چیزهای دیگر. از همه مهم&zwnj;تر می&zwnj;توانند از شهرداری بپرسند که چرا چنین دستگاهِ عریض و طویلی لازم است و آیا لازم است؟</p>
<p>اما هنوز آن نکتۀ اساسی مانده است گفتنِ اینکه چرا ساخت&zwnj;وساز با رویۀ کنونی قطعِ دستِ شهر است و نه عاملِ پیشرفتِ آن. و از همه مهم&zwnj;تر چرا این خبر مسرت&zwnj;بخش است. چرا حتی برای معماران و شهرسازان، کسانی که به ظاهر منفعت&zwnj;شان در ساخت&zwnj;وساز است، این خبر خوشایند است. اینجاست که بد نیست به دومین خبرِ مربوط به ساخت&zwnj;وساز نظر کنیم: &laquo;دستور دادم کارگاه&zwnj;های عمرانیِ غیرِ لازم از سطحِ شهرِ تهران جمع&zwnj;آوری شود&raquo;. توییتِ پیروز حناچی به تاریخِ ۱۱ آذر. او علتِ این کار را ترجیحِ منافعِ عمومی بر منافعِ شخصی می&zwnj;داند. هشتگِ خبر &laquo;تهران شهری برای همه&raquo; است. بدیهی است او بیش از ما می&zwnj;داند ساخت&zwnj;وساز شهروندان را دوپاره می&zwnj;کند آنها که خانه&zwnj;ای برای خراب کردن دارند و از این کار سود می&zwnj;برند و آنهایی که ندارند و جز ضرر بهره&zwnj;ای ندارند. اما هنوز آن نکتۀ اساسی روشن نشده است: آن نکته&zwnj;ای که فاصلۀ ساخت&zwnj;وساز با خواستِ پیشرفت را هویدا می&zwnj;کند. آن نکته را در توجه و تمرکز بر &laquo;غیرلازم&raquo; خواهیم یافت. غیرلازم کدام است؟ مثالِ توییت کارگاهِ بچینگِ میدانِ هفت&zwnj;تیر است[۱]&nbsp;کارگاهی معطل و بی&zwnj;کار (؟). اما بحث بر سرِ کارگاه&zwnj;های موجود نیست. بر سرِ کارگاه&zwnj;هایی است که در پی خواهند آمد. کارگاه&zwnj;هایی که هنوز پانگرفته&zwnj;اند.&nbsp;</p>
<p>در نظرِ جریانِ &laquo;تهران، کارگاهِ ساختمانی&raquo; باید جریان وارونه شود. تا پیش از آنکه تصویری همه&zwnj;جانبه از شهرِ مطلوب شکل بگیرد هر ساخت&zwnj;وساز و مداخله&zwnj;ای غیر&zwnj;لازم فرض شود. از این منظر ساخت&zwnj;وساز برای موجه شدن باید ضرورتِ خود در آبادانی را اثبات کند. این اثباتِ ضرورت چیزی نیست که بتواند به مصوبه&zwnj;ای در کمیته&zwnj;ای محول شود. این اثباتِ ضرورت نخست باید منطبق بر طرحی باشد و این طرح باید بسیار اندیشیده&zwnj;تر و موشکافانه&zwnj;تر از طرح&zwnj;های کنونیِ شهری باشد. باید بگوید برای آبادانی چه نقشه&zwnj;ای در سر دارد و آبادانی چیزی است که از اقتصاد و جغرافیا و تاریخ و سیاست (در معنای عامِ هر کدام) جدا نیست. این کار دستگاهی می&zwnj;خواهد که تصوری از عالمی که تصمیماتِ معمارانه در شهر خلق می&zwnj;کند داشته باشد. تحققِ کاملِ معماری در مقامِ &laquo;انگیزشگرِ بزرگِ زندگی&raquo; در تدبیرِ آبادانی میسر خواهد شد و گرنه معماری در مقامِ مباشر دستگاهِ ساختن عاملِ دست خواهد شد. این برنامه همین پرسش را طرح خواهد کرد: ضرورتِ ساخت&zwnj;وساز و مداخله را چگونه باید تعریف کرد و چرا این محورِ تصمیماتِ شهرداری در این اوضاع است.&nbsp;</p>
</div>
</div>
<div>[۱] کارگاهی که با گذاشتنِ گره&zwnj;های هندسی رنگی آذین&zwnj;بندی شده بود تا هر چه بیشتر از چشمِ ما پنهان بماند و این نمونه&zwnj;ای از ظاهرسازی&zwnj;هایی بود که با نامِ هنر به شهر راه یافته بود.</div>