--- 
title: "دو روایت دربارۀ سنت و القاب خنیاگران در ایران‌زمین" 
authors: sadri 
types: blog 
featured: false
slug: js6W4 
gallery: 
- image_path: "/assets/img/posts/js6W4-1.jfif" 
  title: "" 
 
--- 
<div>
<p>به نام خدا</p>
<p><strong>روایت نخست&nbsp;</strong></p>
<p>در چند سفر پژوهشی در دهۀ هشتاد خورشیدی به جمهوری تاجیکستان، در میان مردم روستاها و شهرهای جنوب این کشور رفتم؛ مردم ولایت&zwnj;های ختلان، کولاب و بدخشان که مانند مردمان سرتاسر این سرزمینْ موسیقی ریشه در زندگیشان دارد. اگرچه موسیقی جنوب تاجیکستان، از جهاتی متمایز از مناطق دیگر این کشور است. در تاجیکستان دو سیستم موسیقایی وجود دارد که به نظر می&zwnj;رسد این دو سیستم با هم ارتباط ارگانیک و ژنتیک ندارند: سیستم&zwnj;های &laquo;شش&zwnj;مقام&raquo; و &laquo;فلک&raquo;. سیستم شش&zwnj;مقام بیشتر در ولایت خجند در شمال و ولایت بدخشان در جنوب شرقی تاجیکستان رایج است و سیستم فلک در جنوب این کشور یعنی ولایت ختلان به مرکزیت کولاب رواج دارد.</p>
<p>&nbsp;فلک فریاد است؛ شیوۀ فریاد کردن مردم کوهستان به گوش خدا؛ فریادی خراسانی در کوچک&zwnj;ترین قالب شعری یعنی رباعی و دوبیتی&shy;. فلک نالۀ شادی مردمان است از &laquo;چرخ گردون&raquo;؛ از این سبب این طرز را &laquo;فلک&raquo; نامیده&zwnj;اند.</p>
<p>قرن&zwnj;هاست که در اشعار &laquo;فلک&zwnj;خوانی&raquo; -مانند سرتاسر حیات موسیقیایی این سرزمین- موضوع&zwnj;ها و مضامین رباعیات و دوبیتی&shy;&zwnj;های عارفانی چون ابوسعید ابوالخیر، باباطاهر، باباکوهی، خواجه عبدالله انصاری، جلال&zwnj;الدین محمد بلخی (مولوی)، سنایی و ... همواره جاری و منبع الهام اشعار مردمی بوده&zwnj;اند.</p>
<p style="text-align: right; padding-right: 40px;">اگر دستم رسد بر چرخ گردون</p>
<p style="text-align: right; padding-right: 40px;">از او پرسم که این چین است و آن چون</p>
<p style="text-align: right; padding-right: 40px;">یکی را داده&shy;ای صد ناز و نعمت</p>
<p style="text-align: right; padding-right: 40px;">یکی را قرص جو آلوده در خون</p>
<p style="text-align: right; padding-right: 40px;">باباطاهر</p>
<p>&nbsp;</p>
<p style="padding-right: 40px;">فریاد ز دستِ فلکِ جامه&zwnj;کبود</p>
<p style="padding-right: 40px;">یاران مرا یگان یگان آمده برد</p>
<p style="padding-right: 40px;">گر قاعدۀ فلک چنین خواهد ماند</p>
<p style="padding-right: 40px;">فردا نگری نوبت ما خواهد شد</p>
<p style="padding-right: 40px;">&nbsp;رباعی مردمی تاجیکی</p>
<br />
<p>فلک&zwnj;خوانی با سازی به نام &laquo;دمبرا&raquo; اجرا می&zwnj;شود؛ سازی کوچک و بدون پرده از خانواده سازهای زهی مضرابی دسته بلند که حرکت ملودیک بر روی دسته آن و به صورت طولی انجام می&zwnj;شود، مانند انواع دوتار در میان اقوام گوناگون ایران، نه به صورت عرضی، چون عود.</p>
<p><strong>روایت دوم&nbsp;</strong></p>
<p>از مردم کوچه و خیابان در شهرها و روستاهای کولاب و قرقان&zwnj;تپه و... اصطلاحی را شنیدم که بسیار جالب بود. از ما که سوال می&zwnj;کردند &laquo;شغلتان چیست؟&raquo; و پاسخ ما را می&zwnj;شنیدند، پس از آن می&zwnj;پرسیدند: &laquo;حافظ هستید؟&raquo; این کلمه برایم خیلی زیبا و آشنا آمد. در راه بازگشت از روستای لنین&zwnj;آباد راهیِ شهر سراب بودیم که یادم آمد در رساله&zwnj;ها و تذکره&zwnj;های قدیمی در ابتدای نام برخی از اهل موسیقی این لقب را دیده&zwnj;ام. اولین نامی که به خاطرم آمد، مشهورترین نظریه&zwnj;پرداز موسیقی دورۀ تیموری مقیم مراغه و سمرقند و هرات یعنی مولانا عبدالقادر حافظ مراغه&zwnj;ای بود.</p>
<p>پس از بازگشت از سفر، موضوع را در برخی از رسالات جست&zwnj;وجو کردم. در اینجا چند مورد از نتایج آن جست&zwnj;وجو را به عنوان شاهد می&zwnj;آورم. در رسالۀ احیاءالملوک، ملک شاه حسین از چند حافظ در ماوراءالنهر نام می&zwnj;آورد، از آن جمله حافظ یوسف قانونی و حافظ شیخ &laquo;که در خوانندگی سرآمد خوش&zwnj;الحانان ولایت ماوراءالنهر و خراسان بود که به نالۀ حزین و نغمات سِحرآفرینْ داغ&zwnj;نِهِ سینة آسوده&zwnj;دمان بود&raquo; (ص ۳۶۶ و۳۶۷) و حافظ محب&zwnj;علی ازبک و حافظ محمد. &laquo;الحق حافظ محمد قیم در خوانندگی و گویندگی مسیح&zwnj;نفسی بود که به آوازْ مُردۀ فرسوده را زنده کردی و دلِ افسرده را چنان گرم و ...&raquo; (ص۳۲۹). زین&zwnj;الدین محمود واصفی در کتاب بدایع&zwnj;الوقایع در بیان مجلسی که مجدالدین محمد مشهور به میرکلان در سال ۸۹۷ هجری، در قریه پرز واقع در نیم&zwnj;فرسنگی هرات برای امیر علیشیر نوایی ترتیب داده و جمعی از اهل شعر و ادب و ساز آواز را گرد آورده بود، اهل مجلس را چنین نام می&zwnj;برد: حافظ بصیر، حافظ میر، حافظ حسن علی، حافظ حاجی، حافظ سلطان محمود عیشی، حافظ اوبهی، حافظ تربتی، حافظ چراغدان، حافظ قزاق قانونی. در این روایت البته نام نوازندگان با لقب &laquo;استاد&raquo; آمده است. مانند: استاد حسن نایی و ... (رک. ج۱، ص ۱۷۱).</p>
<p>بر اساس منابع مکتوب و شواهد میدانی، لقب حافظ در ولایت ختلان تاجیکستان به موسیقیدانی اطلاق می&zwnj;شود که مانند بخشی&zwnj;های شمال خراسان، باخشی&zwnj;های ترکمن&zwnj;صحرا، عاشیق&zwnj;های آذربایجان، پهلوان&zwnj;های سیستان و بلوچستان و ... خود شعر بسراید، بخواند و بنوازد؛ در واقع شخصی که جامع علم و عمل موسیقی باشد. اما اگر شخصْ تنها نوازنده و یا خواننده&zwnj;ای حرفه&zwnj;ای و توانا باشد، در این صورت او را مطابق سنت قدیم با لقب &laquo;استاد&raquo; نام می&zwnj;برند. لذا به نظر می&zwnj;رسد این نظریه که لقب حافظ لزوما به این دلیل به استادان موسیقی قدیم اطلاق می&zwnj;شده که حافظ کلام الله مجید هستند، چندان درست به نظر نمی&zwnj;رسد.</p>
<p>خنیاگران در ایران&zwnj;زمین علاوه بر حافظ و بخشی و باخشی و ... به نام&zwnj;های دیگری خوانده می&zwnj;شوند که شرح آن در&nbsp;جدول آمده است.</p>
<p>&nbsp;</p>
</div>