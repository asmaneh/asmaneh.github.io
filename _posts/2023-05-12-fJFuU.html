--- 
title: "معماری پس از شهریور ۱۴۰۱: هر خواست اجتماعی جديد منجر به تحولاتی معنا‌دار در عرصه معماری می‌شود" 
authors: f.afshar 
types: blog 
featured: false
slug: fJFuU 
--- 
<p>روز معمار، يكشنبه سوم ارديبهشت، فرصتی است تا به تأثير تحولات ناشی از جنبش اجتماعی &laquo;زن، زندگی، آزادی&raquo; بر معماری بپردازيم. اين جنبش ابعاد گوناگون زندگی ما ايرانيان را تحت&zwnj; تاثير قرار داده و نشان از تغييرات عميق در خواسته&zwnj;های اجتماعی جامعهٔ ايرانی است، تغييراتی كه طی چند نسل و در بلندمدت شكل گرفته&zwnj;اند. تجربهٔ تاريخی نشان داده است هر خواست اجتماعی جديد منجر به تحولاتی معنا&zwnj;دار در عرصهٔ معماری می&zwnj;شود تا آن را با رفتارهای اجتماعی جديد هماهنگ كند. به عنوان مثال، تحولات اجتماعی ايران بين دههٔ ۴۰ و ۵۰ شمسی كه مبتنی بر ايدهٔ بازگشت به خود بود، زمينه را برای شكل&zwnj;گيری معماری تلفيقی در آن دوره فراهم كرد. در اين فرآيند، تأثيرات تحولات اجتماعی بر معماری از حوزهٔ انديشه&zwnj;ای آغاز می&zwnj;شود، سپس منجر به طراحی متفاوت فضاها و بناها می&zwnj;گردد و درنهايت، به ساخت بنا ختم می&zwnj;شود. بنابراين، يك تحول اجتماعي، مانند جنبش &laquo;زن، زندگی، آزادی&raquo; می&zwnj;تواند معماری را در سه حوزهٔ: &laquo;نظر (انديشه)، طراحی و عمل&raquo; تحت&zwnj; تأثير قرار دهد.&nbsp;</p>
<p>در حوزهٔ نظر، ريشه&zwnj;يابی انديشه(ها) و انديشمندان شكل&zwnj;دهندهٔ اين تحول اجتماعی جديد يكی از اصلی&zwnj;ترين سؤالات و پيچيدگی&zwnj;های پيش روی پژوهشگران معماری خواهد بود. اگرچه بخش عمدهٔ اين موضوع خارج از حوزهٔ نظريه&zwnj;پردازی معماری است ولی اگر پاسخی برای آن يافت نشود، تلاش&zwnj;های معطوف به اين تحول در معماری بی&zwnj;معنا خواهد بود. پاسخ اين سوال برای تحولات اجتماعی پيشين در ايران مشخص است ولی با آنكه بيش از ۶ ماه از اين تحولات می&zwnj;گذرد، هنوز پاسخ مناسبی برای اين جنبش اجتماعی در دست نيست (حداقل اين نگارنده نيافته است). اين سوال در حالی بی&zwnj;پاسخ مانده است كه وقوع اين جنبش و خواست&zwnj;های آن از لحاظ اجتماعی- اقتصادی به خوبی قابل تبيين است. از سوی ديگر، پژوهش پيرامون زندگی خانگی (Domesticity) بهترين ابزار برای شناسايی روابط و تأثيرات متقابل بين معماری و خواست&zwnj;های اين جنبش اجتماعی است. اين رويكرد پژوهشی اين امكان را فراهم می&zwnj;آورد تا دريابيم اين خواسته&zwnj;های اجتماعی جديد چگونه در طول زمان بر معماری خانه در قالب پلان، توالی فضايی، تزئينات، مبلمان و... تأثير داشته و به چه دوره&zwnj;هايی دسته&zwnj;بندی مي&zwnj;شود. از سوي ديگر، رويكرد پژوهشی زندگی خانگی اين امكان را دارد كه ديگر فضاهای زندگی روزمرهٔ شهروندان مثل محل كار، خريد، اوقات فراغت و ... را نيز مورد مطالعه قرار داده تا تأثيرات اين خواست جديد را در معماری اين فضاها جست&zwnj;وجو كند. در نهايت نيز، اين روند پژوهشی می&zwnj;تواند دريچه&zwnj;ای به سوی مطالعات پسااستعمار (Postcolonialism) در معماری ايران باز كنند، مطالعاتی كه در معماری ايران كمتر شناخته&zwnj;شده است. نتايج به دست آمده از اين پژوهش&zwnj;ها می&zwnj;تواند سنگ بنای ايده&zwnj;پردازی و قاعده&zwnj;گذاری&zwnj;های جديد در حوزهٔ طراحی باشد.&nbsp;</p>
<p>در حوزهٔ طراحی معماری، اين تحول اجتماعی يك موضوع را به سرعت تحت&zwnj; تأثير قرار می&zwnj;دهد: كاربر. پيش از اين مرد به عنوان كاربر قالب فضاها تعريف شده و خواسته&zwnj;هاي ديگر اقشار از قبيل زن، كودك، جوان، معلول، ... تابعی از خواسته&zwnj;های مردان در آن فضاها بود. بر مبنای تآملی (اوليه) بر مجموع كنش&zwnj;های اين جنبش، يكی از محورهای آن نقد نقش مسلط مرد بر تمامی ابعاد حيات جمعی و فردی شهروندان است. بنابراين، لازم است حضور ديگر اقشار و لايه&zwnj;های اجتماعی نيز در حوزه&zwnj;های مختلف حيات جمعی و فردی به رسميت شناخته شده و به نيازهای آنها در طراحي فضاها توجه شود. به بيان ديگر، حضور &laquo;ديگری&raquo; پذيرفته شود. پيش&zwnj;تر، اگر بنا بود در طراحی واحدهای مسكونی فضايی برای كار در نظر گرفته شود، آن فضا برای كاربر مرد طراحی می&zwnj;شد و اثری از خواسته&zwnj;های كاربر زن در آن مطرح نبود. با توجه به تحول اجتماعی روی&zwnj;داده در اين پيش&zwnj;فرض بايد تجديد نظر شده و نياز كاربر زن نيز در طراحی اين فضا در نظر گرفته شود يا فضایی نيز به صورت جداگانه برای اين نياز او تعريف شود. بنابراين، معمار نمی&zwnj;تواند به مانند گذشته خط بكشد و اميدوار باشد فضایی فراگير برای همهٔ شهروندان خلق كرده است. بلكه انتظار می&zwnj;رود رويكرد طراحی مورد بازبينی قرار گرفته تا نه تنها به نياز زنان، بلكه به نيازهای ديگر اقشار از قبيل كودكان، جوانان، معلولان و ... نيز پاسخ داده شود.</p>
<p>موضوع ديگری كه در حوزه طراحی معماری تحت&zwnj; تأثير قرار خواهد گرفت تغيير جايگاه مفهوم بنا از &laquo;سرپناه&raquo; به &laquo;محل فعاليت&raquo; است. اين جنبش اجتماعی با طرح خواست يك زندگی نرمال/عادی، تمنای دستيابی به رفاه و بهزیستی را دارد. از اين رو، بناها با كاربری مختلف نمیتوانند با تعاريف پيشين و كيفيت&zwnj;های نازل طراحی به متقاضيان آن عرضه شوند. در چند دههٔ اخير، شاهد گسترش نگاهی تقليل&zwnj;گرايانه به بنا&zwnj;ها بوده&zwnj;ايم. در اين نگاه، بنا سازه&zwnj;ای است كه از كاربر در برابر محيط اطراف محافظت می&zwnj;كند. مسكن مهر، بهترين نمونهٔ اين نگاه ناكارآمد است. بر مبنای پژوهش&zwnj;های مختلفی كه ميان ساكنان پروژه&zwnj;های مسكن مهر صورت گرفته است، درصد پایینی از آنها علاقه دارند در بلندمدت در آن بمانند. اين امر حاکی از آن است كه مسكن مهر نتوانسته است نيازی بيش از سرپناه را برای ساكنانش برآورده كند تا بدان حس تعلق داشته باشند. پس، لازم است با باز تعريف معيارهای طراحی بر مبنای خواست&zwnj;های (رفاهی) جديد شهروندان، معماری نه ابزاری برای أخذ مجوز، بلكه ابزاری برای خلق فضاهایی كارآمد برای نيازهای ساكنانش باشد تا حس تعلق را در آنها رقم بزند.</p>
<p>حوزهٔ عمل، آخرين حوزه&zwnj;ای است كه به آن پرداخته میشود. شايد در نگاه اول نتوان ارتباط مستقیمی بين اين خواسته&zwnj;های جديد اجتماعی و حوزهٔ عمل در معماری برقرار كرد. ولی جست&zwnj;وجوی بيشتر، نشان میدهد كه حوزهٔ عمل ممكن است بيش از دو حوزهٔ ديگر بر اثر اين تحول اجتماعی دستخوش تغيير شود. نگرانی&zwnj;ها و خواست&zwnj;های زيست محیطی كه از اوايل دهه ۹۰ شمسی در جامعه شكل گرفته است، در زير پوست اين جنبش اجتماعی نيز حضور داشت. اين امر سبب می&zwnj;شود تا حوزهٔ عمل در معماری در برابر يك فرآيند تغيير بنيادين قرار بگيرد. برای نمونه، با گذشت بيش از ۷ سال از توافق پاريس، هيچ نقشهٔ راهی برای كاهش ردپای کربنی مصالح ساختمانی (از توليد مصالح تا حمل و نقل و اجرا) در ايران تعريف نشده و جامعهٔ معماری نيز در قبال آن سكوت كرده است. عملياتی كردن اين موضوع می&zwnj;تواند سبب كاهش معنادار آلودگیهای زيست&zwnj;محیطی معماری در شهرهای ايران شود و نقش به&zwnj;سزایی در حركت به سمت همزیستی مسالمت&zwnj;آميز بين محيط طبیعی و محيط انسان&zwnj;ساخت داشته باشد.&nbsp;</p>
<p>با توجه به آنچه در سطور پيشين بيان شد، تأثيرات جنبش اجتماعی &laquo;زن، زندگی، آزادی&raquo; بر معماری دو رويكرد را نشان می&zwnj;دهد. رويكرد اول، نگاه به گذشته دارد كه تنها در حوزهٔ نظر روی میدهد. اين رويكرد به دنبال شناخت تأثيرات اين تحول اجتماعی بر معماری در گذر زمان است. رويكرد دوم، نگاه به آينده دارد كه در هر سه حوزهٔ نظر، طراحی و عمل روی می&zwnj;دهد. اين رويكرد به دنبال آن است كه با قاعده&zwnj;گذاریهای جديد راه را برای گذار از معماری امروز كه زيست&zwnj;ستيز است، به معماری مطلوب شهروند امروز كه زيست&zwnj;پذير است، فراهم كند. در پايان لازم به يادآوری است كه اين يادداشت تلاشی كوچك در جهت شناخت نقش معماری در رابطه با خواست&zwnj;های جنبش اجتماعی &laquo;زن، زندگی، آزادی&raquo; است. برای يافتن پاسخی درخور به اين سؤال، جامعه معماری نياز به جست&zwnj;وجوی بسيار دارد.</p>
<p>دراز است رهِ مقصد و ما نو سفريم!</p>