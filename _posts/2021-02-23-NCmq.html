---
title: "برگزاری جلسۀ دفاع از پایان‌نامۀ کارشناسی ارشد مطالعات معماری ایران| مسیر دگرگونی خیابان تاریخی (شاه‌عباسی) مشهد؛ در دورۀ پهلوی اول"
authors: asmaneh
types: news
tags: دفاع,کارشناسی ارشد,مطالعات معماری,مشهد,خیابان,پهلوی,محمدصادق توسلی‌رجایی
featured: false
slug: NCmq
excerpt: "این تحقیق نشان می‌دهد که خیابان مشهد در دورۀ پهلوی اول در دو برهه دگرگون می‌شود و سرگذشت آن با رقابت سیاسی صاحبان قدرت در مشهد گره خورده است: نایب‌التولیۀ آستان قدس و استاندار. در برهۀ اول تفوق با نایب‌التولیه است؛ اما در برهۀ دوم استانداری و شهرداری بر مقدرات شهر و خیابان مسلط می‌شود. "
---
<p><strong>برگزاری جلسۀ دفاع از پایان&zwnj;نامۀ کارشناسی ارشد مطالعات معماری ایران، دانشگاه شهید بهشتی</strong></p>
<p>مسیر دگرگونی خیابان تاریخی (شاه&zwnj;عباسی) مشهد؛ در دورۀ پهلوی اول| محمدصادق توسلی&zwnj;رجایی</p>
<p>استادان راهنما: دکتر هادی ندیمی، دکتر محمد غلامعلی فلاح</p>
<p>داوران: دکتر لادن اعتضادی، دکتر زهرا اهری</p>
<p>زمان: چهارشنبه ۶ اسفند ۱۳۹۹، ساعت ۱۶:۳۰</p>
<p>&nbsp;</p>
<p>خیابان مشهد برون&zwnj;دادِ آبادانی و امنیتی بود که شاه عباس برای این شهر و حدود شرقی ایران در اوایل سدۀ یازدهم هجری به ارمغان آورد. این خیابان که محمل عبور شاهرگ حیاتی شهر با نام نهر شاهی و بر سر شاه&zwnj;راه&zwnj;های تجاری و زیارتی منطقه از مرو و هرات و قائنات و نیشابور تا خبوشان و بغ&zwnj;باد و استرآباد بود، در راستای شیب درۀ کشف&zwnj;رود از شمال غربی به جنوب شرقی شهر کشیده شده بود. خیابان مشهد که دو سر آن بر روی دو دروازۀ باروی طهماسبی شهر قرار داشت از هر دو سو به زیارتگاه امام رضا (ع) راه می&zwnj;برد و توسط صحنی در شمال بقعۀ حضرت به دو پارۀ نامساوی تقسیم می&zwnj;شد. پارۀ بزرگ&zwnj;تر را که در بالاسر حضرت و بالا آب شهر قرار داشت، بالاخیابان؛ و پارۀ کوچک&zwnj;تر را که در پایین&zwnj;پای حضرت و پایین&zwnj;دست شهر واقع بود، پایین&zwnj;خیابان می&zwnj;نامیدند. این خیابان که تا سال&zwnj;های آغازین سدۀ چهاردهم خورشیدی همچنان تنها معبر عریض شهر به شمار می&zwnj;رفت در دورۀ رضاشاه با در اولویت قرار گرفتن دوبارۀ مقولۀ امنیت و آبادانی هدف مداخلات عمده&zwnj;ای قرار گرفت و موقعیت آن در شهر، سیمای کالبدی و منظر فرهنگیش به طرز بی&zwnj;سابقه&zwnj;ای دگرگون شد. این تحقیق به دنبال شناخت دگرگونی&zwnj;های ملموس و ناملموس خیابان در این دوره و فهم تأثیر آن بر رابطۀ خیابان با بناهای عمومی هم&zwnj;پیوندش به&zwnj;ویژه حرم رضوی است. به این منظور با استفاده از مفهوم منظر فرهنگی و راهبرد تاریخی، اطلاعاتی از منابع نوشتاری درجه اول و اسناد تصویری گرد&zwnj;آوری و تفسیری از پی&zwnj;آیند دگرگونی خیابان در تعامل روندگان و آیندگان با آن ارائه کرده&zwnj;ام.</p>
<p>این تحقیق نشان می&zwnj;دهد که خیابان مشهد در دورۀ پهلوی اول در دو برهه دگرگون می&zwnj;شود و سرگذشت آن با رقابت سیاسی صاحبان قدرت در مشهد گره خورده است: نایب&zwnj;التولیۀ آستان قدس و استاندار. در برهۀ اول تفوق با نایب&zwnj;التولیه است؛ اما در برهۀ دوم استانداری و شهرداری بر مقدرات شهر و خیابان مسلط می&zwnj;شود. در برهۀ اول دگرگونی&zwnj;های کالبدی سریع و دگرگونی&zwnj;های کارکردی و فرهنگی بطئی بود. جدارۀ فرسودۀ پیشین ظرف مدت کوتاهی به نمای یکدست با اسلوب جدید تبدیل شد، فعالیت&zwnj;های جدیدی در خیابان پدید آمد و برخی آیین&zwnj;ها و ویژگی&zwnj;های فرهنگی با محدودیت مواجه شد. در برهۀ دوم تغییرات کالبدی کمتر و تغییرات کارکردی بیشتر بود و منظر فرهنگی پیشین خیابان، با اهداف سیاسی، بکل از چهرۀ خیابان زدوده شد. با تثبیت وضع جداره&zwnj;ها، تغییرات بیشتر شامل ایجاد زیرساخت&zwnj;های حمل و نقل و زیباسازی نهر بود؛ فعالیت&zwnj;های روزآمد و مغایر شأن مذهبی خیابان بیشتر شد و فعالیت&zwnj;های مرتبط با منظر فرهنگی پیشین تعطیل یا به&zwnj;کلی دگرگون شد. به این ترتیب چرخۀ فعالیت&zwnj;ها و زندگی در خیابان تاریخی مشهد و رابطۀ آن با کالبد خیابان درهم&zwnj;شکست و این خیابان نیز همچون دیگر خیابان&zwnj;های تازه&zwnj;ساخت به سوی هنجارهای تجددمأبانه و تحمیلی قدرت حاکم دگرگون شد.</p>
<p>&nbsp;</p>
<p>از این پیوند می&zwnj;توانید از طریق برنامۀ ادوبی کانکت به صورت مهمان در جلسه شرکت کنید:</p>
<p dir="ltr"><a href="http://194.225.24.96/defa-memari-4">http://194.225.24.96/defa-memari-4</a></p>
