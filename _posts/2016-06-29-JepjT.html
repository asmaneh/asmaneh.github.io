--- 
title: "آرزو‌های بافته‌شده در هیئت گلیم" 
authors: beheshti 
types: blog 
tags: محمد بهشتی,آسمانه,گلیم,تاریخ معماری,مطالعات معماری ایران,قالی,عشایر,کتاب, ز پود محنت و تار محبت 
featured: false
featureImg: "/assets/img/posts/JepjT.jpg" 
slug: JepjT 
gallery: 
- image_path: "/assets/img/posts/JepjT.jpg" 
  title: "آرزو‌های بافته‌شده در هیئت گلیم" 
 
excerpt: "قالی‌های شهری همسانِ خودِ شهرها محصول مراوداتی است که راههای تجاری ممکن کرده است؛ اساسا نطفه بستن و قوام حیات شهری در ایران موکول به قرار گرفتن بر سر راههای تجاری‌ است؛ هر قدر راهی پراهمیت‌تر باشد؛ شهرهای آن پررونق‌تر بوده‌اند و اهل آن تاجرپیشه‌تر؛ و از ملزومات خوی تجارت و معاشرت زیاد با اهل جایهای دیگر پیچیدگی شخصیت و رندی چه در کردار و سلوک و چه در زبان و تعارفات است. " 
--- 
<div>
<div>
<p style="text-align: justify;">زنده&zwnj;رود و کارون و دز و کرخه و رودهای بزرگ و کوچک چندی از ارتفاعات چهارمحال و بختیاری سرچشمه می&zwnj;گیرد. قلل و دامنه&zwnj;های برفگیر کوهستانهای این ناحیه در تابستان محمل&nbsp; جریان آبهایی است که در آغاز هر چند کم&zwnj;عمقند ولی بسیار پرجوش و خروش و زنده&zwnj;اند؛ در ارتفاعات نیروی ثقل زیادی در خود ذخیره کرده&zwnj;اند و با این نیرو بی&zwnj;محابا خود را به صخره&zwnj;ها می&zwnj;زنند؛ سرخوشانه پیچ و تاب می&zwnj;خوردند و پنجه در پنجۀ طبیعت می&zwnj;افکنند و زیر و زبر می&zwnj;شوند و کف می&zwnj;کنند. در این ارتفاعات است که &laquo;آب&raquo; در قامت مادی&zwnj;اش ظاهر می&zwnj;شود؛ به عبارت دیگر آب در این کوهستانهای پر شیب، آن عنصر لطیف و آرام و بی&zwnj;سروصدایی که در ادبیات و اشعار می&zwnj;&zwnj;شناسیمش نیست؛ بالعکس عنصری است پرنیرو و سرد و پرتحرک و پرنشاط که سنگ را بر سر راه خود نرم می&zwnj;کند و از سر راه برمی&zwnj;دارد. در اینجا آبی است که نمی&zwnj;شود خیلی به آن نزدیک شد چراکه سرمایش دست را پس می&zwnj;زند و جوش و خروشش دل را می&zwnj;لرزاند. رفتار این رودهای نشأت گرفته از چشمه&zwnj;ها و یخچال&zwnj;ها در ارتفاعات بیشتر شبیه جوانان سرزنده است که هنوز جهان را به حیث مادی به جا می&zwnj;آورند؛ بسیار پرشور و شتابزده&zwnj;اند و در صددند با نیرو و قدرت با آن مواجه شوند.</p>
<br />
<p style="text-align: justify;">همین رودها در دشت رفتار دیگری دارند؛ ردشان را که می&zwnj;گیریم هر چه پایین&zwnj;تر می&zwnj;آیند عمق و آرام و قرار بیشتری پیدا می&zwnj;کنند؛ گویی در طول این مسیر پرپیچ و خم درس گرفته و پخته&zwnj;تر شده&zwnj;اند و سلوکشان به سالخوردگان شبیه&zwnj;تر شده است؛ پیچیده&zwnj;تر می&zwnj;شوند و رندانه آنچه دارند را پنهان می&zwnj;کنند و سفره دلشان باز نیست؛ درونشان را نمی&zwnj;بینیم چراکه آرامش آب آنرا به &laquo;آبگینه&raquo; یا &laquo;آینه&raquo; نزدیک می&zwnj;کند. در دشت آب نه در قامت طبیعی که مایعی پرجوش و خروش و کوبنده و &hellip; بود بلکه در قامت معنایی&zwnj;اش ظاهر می&zwnj;شود؛ آین همان آبی است که به لطافت و آرامش و صفا و روشنایی می&zwnj;شناسیم. این آب برای هموار کردن مسیرش نرمی به خرج می&zwnj;دهد و به لطائف&zwnj;الحیل متوسل می&zwnj;شود.</p>
<br />
<p style="text-align: justify;">نهرهای سرچشمه&zwnj;های مرتفع هنوز خالص و خنک و نوشیدنی و تازه است ولی فرصت و اجازه زیادی برای همنشینی آدمی نمی&zwnj;دهد؛ در اینجا عرصه&zwnj;ای فراخ برای پهن کردن بساط زیست مهیا نیست؛ هر چه هست فراز و نشیب و پستی و بلندی است. وقتیکه به دشت می&zwnj;رسد فرصت ایجاد شهرهای بزرگ و پرجمعیت را می&zwnj;دهد همچون اصفهان که آرام آرام به زاینده&zwnj;رود نزدیک می&zwnj;شود و در کنار آن می&zwnj;آساید. در دشت شاید دیگر سخت باشد باور اینکه این رود آرام و با طمأنینه همان رودی است که اینهمه پرنفس و پرهیاهو در کوهستان می&zwnj;خروشید.</p>
<br />
<p style="text-align: justify;">این فقط قصۀ رود نیست که از ابتدا تا انتها تا این حد متفاوت است؛ حکایت دست&zwnj;بافته&zwnj;های ایرانی نیز تفاوت چندانی با روایت رود از آغاز تا انتها ندارد. نقش&zwnj;های درهم فرورفته و پختۀ فرش&zwnj;های شهری از پیچیدگی و سکون و فراغت شهرنشینان خبر می&zwnj;دهد ولی سراغ منشأ این قالی&zwnj;ها را باید در نقاط دیگری گرفت؛ در دست&zwnj;پروده&zwnj;های مردمانی که در دوردستهای بکر و به دور از راههای پررفت و آمد و نتیجتا دور از هیاهوی تجارت و ارتباط همچنان خلوصشان را حفظ کرده&zwnj;اند. نه تنها دست&zwnj;بافته&zwnj;هایشان که زبانشان هم، به شهادت این کتاب، به خاطر همین اصالت و دیرینگی&zwnj;اش ممتازست. سادگی و صراحت گلیم&zwnj;های بختیاری از خلوص عشایر می&zwnj;گوید که عاری از ملاحظات داد و ستد و معاشرت بسیارست؛ از فرصتهای کمِ سکون و آرامش بین دو کوچ می&zwnj;گوید؛ از جوانی و سرزندگی و شور؛ از نیروی حیات و شتابزدگی کسانی می&zwnj;گوید که مدام در حال این سو و آنسو رفتن&zwnj;&zwnj;اند.</p>
<br />
<p style="text-align: justify;">قالی&zwnj;های شهری همسانِ خودِ شهرها محصول مراوداتی است که راههای تجاری ممکن کرده است؛ اساسا نطفه بستن و قوام حیات شهری در ایران موکول به قرار گرفتن بر سر راههای تجاری&zwnj; است؛ هر قدر راهی پراهمیت&zwnj;تر باشد؛ شهرهای آن پررونق&zwnj;تر بوده&zwnj;اند و اهل آن تاجرپیشه&zwnj;تر؛ و از ملزومات خوی تجارت و معاشرت زیاد با اهل جایهای دیگر پیچیدگی شخصیت و رندی چه در کردار و سلوک و چه در زبان و تعارفات است. اهل چنین شهرهایی خیلی زود می&zwnj;آموزند که در پس بیان بسیاری از واژگان منظوری فراتر از معنای سادۀ ظاهری آن نهفته است. این پیچیدگی و ایهام در نقوش قالی&zwnj;&zwnj;ها و اساسا دست&zwnj;بافته&zwnj;های شهری نیز انعکاس دارد؛ نقوشی که طفره می&zwnj;روند از اینکه به صراحت بگویند چه هستند؛ اصراری دارند بر اینکه مابه ازای واقعیت نباشند و در آشنایی&zwnj;زدایی پرمهارتند. قالی&zwnj;های شهری محصول ملاحظات مختلفی است؛ از جمله ملاحظۀ پاسخگویی به سلیقه&zwnj;هایی در مقیاس ملی و جهانی. روزیِ اهل شهر در مراعات این نکات و همین پیچیدگی&zwnj;هاست؛ چیزیکه طبیعت گشاده&zwnj;دستانه در شهرهای ایران در اختیار نمی&zwnj;گذارد را باید به لطائف&zwnj;الحیل به چنگ آورد و این نیازمند نقش&zwnj;بازی است و این همان چیزی است که قالی&zwnj;های شهری به آن گواهی می&zwnj;دهد.</p>
<br />
<p style="text-align: justify;">عشایر اما مردمانی که فارغ از هیاهوی راههای تجاری و فارغ از فاصله&zwnj;ای که شهر بین آدمی و طبیعت می&zwnj;اندازد فرصت حشر و نشر با طبیعت را به خوبی یافته&zwnj;اند. نقوش ساده و صریح دست&zwnj;بافته&zwnj;هایشان حکایت از صراحت پندار و کردارشان دارد؛ عاری از حساب و کتابها و ملاحظاتی که زندگی شهری را پدید اورده است، خودشان هستند. گلیم در پی آشنایی&zwnj;زدایی نیست و چنان است که می&zwnj;نماید؛ نه ایهامی در آن است و نه تمنایی برای پرده&zwnj;پوشی و بیان رمزی. نقوش بیان دوباره و چندین بارۀ پدیده&zwnj;های طبیعی&zwnj;ای است که زندگی عشایری با آن عجین شده. البته سادگی به معنی کم تنوعی نقوش نیست؛ طرحهای این کتاب گواهی می&zwnj;دهد که بیشمار نقش گیاهی و جانوری و طبیعی و هندسی را با نامهای مختلف می&zwnj;توان در این مصنوعات سراغ گرفت.</p>
<br />
<p style="text-align: justify;">وقتی دست&zwnj;بافته&zwnj;های شهری و عشایری را مقایسه می&zwnj;کنیم نباید فراموش کنیم که این&zwnj;ها در باطن جریانی واحدست؛ به سان دو مرحلۀ حیات یک رود، به سان دو سکانس از یک ماجرا، به سان جوانی و پیری یک انسان. در یکی جاذبه&zwnj;های مادی حیاتِ یعنی جوانی و درخشانی و صراحت و سرزندگی و تیزی و هیاهو و پاسخگویی به کارکردها و &hellip; غلبه دارد و در دیگری جنبه&zwnj;های معنایی&zwnj;تر آن مثل سرد و گرم&zwnj;چشیدگی و ملاحظه&zwnj;کاری و احتیاط و رندی و پرده&zwnj;پوشی و &hellip; حرف نخست را می&zwnj;زند. این از خوشوقتی&zwnj;های بودن در سرزمینی کهن چون ایران با این اندازه از تنوع زیستی است که فرصت ملاقات آغاز و انجام بسیاری از داشته&zwnj;هایمان را همزمان برای ما فراهم کرده است؛ چیزیکه باید قدر بدانیم.</p>
<br />
<p style="text-align: justify;">گلیم برای عشایر یک تیر و چند نشان است؛ این بافتۀ ساده و زیبا طیف وسیعی از نیازهایشان را پاسخگوست. در عین این پاسخگویی دغدغۀ زیبایی دارد؛ هر نیاز و هر محصولی تنها بهانه&zwnj;ای است برای اینکه هنر عشایر میدانی برای عرض اندام پیدا کند وگرنه جل اسب و استر را بسیار ساده&zwnj;تر هم می&zwnj;شد تهیه کرد. اغلب آنچه عشایر می&zwnj;بافند چیزهایی است که به کار زندگی در ایل می&zwnj;آید و عاری از طمع داد و ستد است؛ چیزهایی که قرار نیست مسافت&zwnj;ها دور از محل تولیدشان عرضه شوند. پس ساده می&zwnj;شود خیال کرد که در لابلای تار و پودهای مفرش&zwnj;ها و سفره&zwnj;ها و پشتی&zwnj;ها و جانماز و &hellip; آرزوهای نوعروسی بافته شده است که در تدارک جهیزیه است و یا مادری که برای مرکب دامادی فرزندش جل می&zwnj;بافد و یا در تدارک بافتن چادری مستقل برای عروس و دامادست. کتاب حاضر که ماحصل دسترنج خانم فرانک کبیری است مجالی فراهم می&zwnj;کند برای تأمل دوباره در رابطۀ انسان و طبیعت و هنر پیوند زدن صمیمانۀ این دو به هم. &zwnj;بافته&zwnj;هایی ز پود محنت و تار محبت؛ آرزوهایی بافته شده در هیئت گلیم.</p>
<br />
<p style="text-align: justify;">(مقدمه سید محمد بهشتی برای کتاب &laquo;ز پود محنت و تار محبت&raquo; اثر خانم فرانک کبیری)</p>
<p style="text-align: justify;">&nbsp;</p>
</div>
</div>