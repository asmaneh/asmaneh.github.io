--- 
title: "گفتگو دربارۀ «داستان ساختن خانه‌ای در اصفهان قاجاری»" 
authors: smohseni 
types: blog 
featured: false
slug: crGyG 
--- 
<p>این نوشته حاصل گفتگویی با چند نفر از دوستان دربارۀ پایان&zwnj;نامه&zwnj;ام است که بهمن گذشته از آن دفاع کردم. چکیدۀ پایان&zwnj;نامه را در انتهای این نوشته می&zwnj;آورم.</p>
<p><strong>موضوع پایان&zwnj;نامۀ شما دو پاره دارد، مسیر طراحی و ساخت در نظام معماری سنتی، و آزمودن داستان&zwnj;نویسی برای تحقیق در تاریخ معماری. این پارۀ دوم از ابتدا توجه بیشتری جلب می&zwnj;کرد؛ با اینکه دربارۀ پارۀ نخست هم واقعا پژوهش&zwnj;ها اندک بوده و کم می&zwnj;دانیم. ایدۀ داستان&zwnj;نویسی از کجا آمد؟</strong></p>
<p>این دو&zwnj;پاره بودن از ابتدا وجود نداشت، یعنی این چیزی که الآن هست نتیجۀ سر و کله زدن با موضوع و منابع و ظرفیت آنهاست. من پیش از ورودم به دورۀ مطالعات به داستان&zwnj;نویسی علاقه داشتم و داستا&zwnj;ن&zwnj;هایی هم می&zwnj;نوشتم، هر چند پراکنده و بدون آموزش. وارد دوره که شدم چنین پیش آمد که آقای دکتر قیومی از این موضوع مطلع شدند و این را پس ذهنشان داشتند. در همان زمانی که همه به دنبال موضوع پایان&zwnj;نامه بودند و برای این کار با استادان مختلف مشورت می&zwnj;کردیم یک بار به شوخی به آقای دکتر گفتم نمی&zwnj;شود برای من هم موضوعی از آستینتان بیرون بیاورید؟ داستان نوشتن را ایشان پیشنهاد کردند. قبل از اینکه دکتر قیومی چنین موضوعی را مطرح کنند نمی&zwnj;دانستم که می&zwnj;شود برای کاری دانشگاهی و یک تحقیق جدی داستان نوشت. بحث داستان نوشتن و وجهی از آن که از قضا بسیار هم به قول معروف &laquo;علمی و دانشگاهی&raquo; است از حدود سال ۸۶ در دوره مطرح بوده است و خودش را در پایان&zwnj;نامۀ خانم نسیم دریایی و آقای جواد خسروی نشان داده است اما فضای دوره در آن زمان و اقتضائاتش پرداختن بیشتر به این موضوع را ممکن نمی&zwnj;کرده است. توضیح دکتر قیومی به همین بسنده می&zwnj;کرد که بله! می&zwnj;شود برای پایان&zwnj;نامه داستان نوشت، حالا یافتن جواب برای اینکه چطور باید این کار را انجام داد و داستانی که قرار است به جامعۀ علمی عرضه شود چطور می&zwnj;تواند باشد بر عهدۀ خودم بود. البته بحث&zwnj;های زیادی هم با دکتر قیومی هم دکتر اهری و دیگر استادان در این باره داشتم. سرنخ اول هیدن وایت بود و اینکه برخی از مورخان داستان را جدا از تاریخ نمی&zwnj;دانند و برای هر تاریخی ماهیت داستانی قایلند. کمی در این زمینه و آرای مورخان در این باره جستجو کردم، از سوی دیگر و هم&zwnj;زمان با این کار به این فکر می&zwnj;کردم که داستان &laquo;چه چیزی&raquo; را بنویسم. این بخش از کار هم به اندازۀ بخش اول مهم و سخت بود. مزیت داستان این است که به وسیله&zwnj;اش می&zwnj;توان سراغ موضوعاتی رفت که ممکن است پرداختن به آنها در همه نوع تحقیقی ممکن نباشد یا وجوهی از آنها مغفول بماند. می&zwnj;شد داستان ساخته شدن بنایی را نوشت، مثلاً مسجد شاه اصفهان، یا مسجد بی&zwnj;بی&zwnj;خانم سمرقند، یا برج آزادی؛ هر بنایی در هر دوره&zwnj;ای از تاریخ ایران داستانی هم دارد که منحصر به طرح و فنون به کار رفته در آن و دیگر مسائل معمولی که موضوع تحقیق&zwnj;های مختلف است نیست. مثلاً همۀ ما داستان&zwnj; مردم عادی&zwnj;ای را شنیده&zwnj;ایم که نقشی در محل ساخت این بناها داشته&zwnj;اند و شاهان برای جلب رضایتشان تلاش کرده&zwnj;اند یا معماران نگون&zwnj;بختی که بعد از ساختن بنایی کشته شده&zwnj;اند یا فرار کرده&zwnj;اند؛ ماجراهایی از این دست می&zwnj;شد دست&zwnj;مایۀ داستان باشد و توجه یک تحقیق را از فقط خود بنا به سیاق انسانی آن نیز جلب کند. از سوی دیگر می&zwnj;شد داستانی دربارۀ شهر نوشت و به واسطۀ آن شهر را چیزی فراتر از مجموعۀ محلات و بناها تصویر کرد. همۀ این حالت&zwnj;ها و احتمالات بیشتر و بیشتر وادارم می&zwnj;کرد که دربارۀ موضوعی که می&zwnj;خواهم داستانش را بنویسم فکر کنم و این مرحله از کار هم خیلی طولانی شود. بارها و بارها نیز دربارۀ اصل موضوع و داستان نوشتن شک کردم، اصلی&zwnj;ترین سوالی هم که از سوی دیگران با آن مواجه بودم همین بود. با راهنمایی&zwnj;های دکتر قیومی و دکتر اهری به سراغ همۀ حوزه&zwnj;هایی که رد پایی از داستان در آنها دیده می&zwnj;شد رفتم. در برخی از آنها داستان صرفاً شیوۀ بیان بود و نه خود مسیر تحقیق و در حوزه&zwnj;هایی دیگر خود داستان&zwnj;نویسی تحقیق بود. &nbsp;</p>
<p><strong>حالا واقعا آقای قیومی از توی آستینش موضوع را آورده بود؟ به عبارت دیگر، این نوع پژوهش سابقه&zwnj;ای در جایی غیر از همین دورۀ خودمان دارد؟</strong></p>
<p>اینکه دکتر قیومی چطور به این موضوع رسیده بودند را نمی&zwnj;دانم، اما نقطۀ شروعی که با من در میان گذاشتند این بود که داستان می&zwnj;تواند صورتی از تاریخ&zwnj;نگاری باشد. همان&zwnj;طور که گفتم از همین نقطۀ شروع در این باره بیشتر جستجو کردم، اول از همه برای قانع شدن خودم و یافتن لنگری برای بخش&zwnj; نظری کارم و دوم هم برای اینکه بتوانم جواب سوال&zwnj;های دیگران را بدهم. در هنر، این نوع از تحقیق جزو تحقیق&zwnj;های هنرمحور محسوب می&zwnj;شود. بحث&zwnj;هایی در این حوزه هست که آیا کار هنری هم می&zwnj;تواند تحقیق باشد یا نه و دو رویکرد اصلی درباره&zwnj;اش وجود دارد، یکی اینکه خود فرآیند اثر هنری تحقیق است، آن مسیری که هنرمند طی می&zwnj;کند تا مثلا مجسمه&zwnj;ای بسازد یا داستانی بنویسد تحقیق است. در این رویکرد نتیجۀ تحقیق همان اثر هنری است و در این مرحله کار تمام است. رویکرد دیگر این است که ثبت مراحل خلق این اثر است که تحقیق محسوب می&zwnj;شود و می&zwnj;شود این مراحل را با رویکردها و روش&zwnj;های مختلفی ثبت کرد و نتیجه&zwnj;اش هم می&zwnj;تواند تحقیق&zwnj;های مختلفی باشد. از سوی دیگر بحث دربارۀ داستان و روایت و ماهیت آنها در درک انسان و دریافت او از جهان یکی از بحث&zwnj;های پدیدارشناسی هم هست. در ادبیات هم چه از حیث نظری و چه از حیث ژانرهای ادبی (داستان تاریخی) دربارۀ این موضوع صحبت شده است. از سوی دیگر در سنت علمی چیزی داریم به نام تحقیق داستانی (narrative inquiry) که این هم خودش شاخه&zwnj;های مختلفی پیدا می&zwnj;کند و بیشتر از همه در انسان&zwnj;شناسی و قوم&zwnj;نگاری و علوم اجتماعی باب است. در این نوع از تحقیق ممکن است داده&zwnj;های اولیۀ تحقیق ماهیت روایی داشته باشند اما نتیجۀ کار داستان یا حتی روایت نباشد یا اینکه ممکن است نتیجۀ نهایی کار هم داستان باشد. رشته&zwnj;ای که در این موضوع خیلی به کار من آمد علوم اجتماعی بود. در میانه&zwnj;های کار خانم دکتر اهری کتابی را به من معرفی کردند با این عنوان: داستان چون عمل تحقیق. (fiction as research practice) نوشتۀ پاتریشیا لیوی. این کتاب دربارۀ استفاده از این روش در علوم اجتماعی است و اینکه چطور داستان نوشتن (و نه فقط صورت عرضۀ نهایی تحقیق) می&zwnj;تواند یک کار تحقیقی و به عبارتی عالمانه باشد. نویسندۀ این کتاب خودش چنین چیزی را آزموده است و چند اثر داستانی دربارۀ زنان دارد. در این کتاب ابتدا دربارۀ مبانی نظری بحث شده و از خاستگاه&zwnj;های چنین کاری تا روش&zwnj;های سنجش و عرضۀ آن گفته است. نمونه&zwnj;هایی از چنین داستان&zwnj;هایی را هم در انتهای کتاب بنا به همان معیارهای ارزیابی آورده و شرح داده است. در نمونه&zwnj;های خارج از ایران هم مجموعه کتاب&zwnj;هایی هست که دیوید مکولی نوشته است و در هر کدام داستانی از ساخته شدن یک بنا یا یک شهر را روایت کرده است. این کتاب&zwnj;ها تحقیق دانشگاهی نیستند و حتی داستان&zwnj;های مفصلی هم نیستند. کتاب&zwnj;های کوچکی&zwnj;&zwnj;اند برای نوجوانان که بخش اعظمشان را تصویرسازی&zwnj;های باجزئیات مکولی تشکیل داده است. در سال ۲۰۱۳ هم در دانشگاه دلفت هلند کنفرانسی برگزار شده بود به نام (writingplace)، این کنفرانس مستقیماً دربارۀ داستان&zwnj;نویسی در معماری نبود اما از وجوه مختلف دربارۀ رابطۀ معماری و ادبیات بحث کرده بود. اخیرا کتابی هم به همین نام چاپ شده است که آن هم دربارۀ وجوه مختلف این موضوع بحث کرده است.</p>
<p><strong>دربارۀ معماری هم کسی هست که این روش را آزموده باشد؟ نمونه&zwnj;ای دیده بودی طی کارت؟&nbsp;به جز این، طبق همین بحثی که داشتی، خودت کدام رویکرد را پیش گرفتی؟ مراحل را ثبت و ضبط کنی یا اینکه فقط داستان را بنویسی؟ چطور به این جمع&zwnj;بندی رسیدی؟</strong></p>
<p>در معماری ایران به جز همان دو پایان&zwnj;نامه&zwnj;ای که در دورۀ خودمان بوده کار دیگری که این روش را چون روش تحقیق به کار گرفته باشد ندیدم. داستان&zwnj;هایی هستند که معماری در آنها پررنگ است، هر چند آن را هم در ادبیات داستانی ایران خیلی کم می&zwnj;بینیم، اما اینها نمونه&zwnj;هایی نیستند که بشود پیشینۀ چنین تحقیقی به حسابشان آورد یا مستقیماً در کار از آنها کمک گرفت. من بیشتر از همه از مبانی نظری که علوم اجتماعی در اختیارم گذاشت استفاده کردم. این هم بیش از همه به این خاطر بود که اگر دیدمان به معماری نگاه به یک جسد بی&zwnj;جان نباشد پرده&zwnj;ای کنار می&zwnj;رود و چیزی که بیشتر از همه دیده می&zwnj;شود انسان&zwnj;ها و مناسباتشان و نقش آنها در معماری به طور عام و ساختن به طور خاص است. این برای همه بدیهی است که اگر &laquo;آدم&raquo; را از معماری و شهر حذف کنیم چیزی از معماری و شهر نمی&zwnj;ماند اما عجیب است که موقع تحقیق دربارۀ معماری و شهر یک دفعه این &laquo;آدم&raquo; و این &laquo;آدم&zwnj;ها&raquo; به چیزهایی انتزاعی تبدیل می&zwnj;شوند و دیگر مثل انسان نمی&zwnj;بینیمشان. این انسانی دیدن معماری خیلی برای من مهم بود، همین هم بود که باعث شد از بین همۀ موضوعاتی که می&zwnj;شد برای داستان انتخاب کرد بروم سراغ مسیر ساختن خانه. به نظر من بین همۀ انواع آثار معماری خانه از همه بیشتر انسانی است و درک این انسانی بودنش هم ساده&zwnj;تر است. اولین مواجهۀ انسان&zwnj;ها با معماری همین خانه است و قدیمی&zwnj;ترین خاطرات هر کسی در خانه اتفاق افتاده است. از طرف دیگر مسیر ساختن خانه را با داستان می&zwnj;شد چیزی پیوسته دید و چیزی پیوسته نمایاند، چیزی که به&zwnj;شدت با آدم&zwnj;ها درگیر است، دوست داشتم ادای دینی هم باشد به معمار، معمار متواضعی که در دوران سنت گم&zwnj;شده و خانه می&zwnj;ساخته و اسمش جایی نیست.</p>
<p><strong>منظورم این بود که از لحاظ رویکرد تحقیقی، طبق توضیحات خودت، کدام را به کار گرفتی؟&nbsp;آیا فقط داستان نوشتی یا اینکه داستان&zwnj;ها پیوست&zwnj;هایی دارد؟ پیوست&zwnj;هایی چه دربارۀ مراحل نوشتن هر داستان، چه در تفسیر داستان؟</strong></p>
<p>چون این کار اولین کار در این حوزه بود، دست&zwnj;کم در تاریخ معماری ایران، لازم بود وجوه مختلفی از آن را روشن کنم تا کسانی که بعد از من به سراغ این روش می&zwnj;روند مجبور نشوند دوباره به سراغ همۀ منابع نظری بروند. برای همین بخشی از کار را به تبیین مبانی نظری و روش کار اختصاص دادم. بخش اصلیْ داستان است که به خودی خود می&zwnj;توانست خاتمۀ کار باشد اما برای اینکه مسیر روشن&zwnj;تر شود و چگونگی به کارگیری منابع (هم مکتوب هم شفاهی) روشن&zwnj; شود تکمله&zwnj;ای بر داستان نوشتم که نشان می&zwnj;داد آن منابعی که خوانده&zwnj;ام و چیزهایی که دربارۀ موضوع داستان یافته&zwnj;ام چطور در داستان آمده است.</p>
<p><strong>وقتی از &laquo;داستان&raquo; در تحقیق دانشگاهی حرف می&zwnj;زنی اولین نقدی که به ذهن می&zwnj;رسد وجه خیالی داستان است؛ حتی زمانی که به آن به منزلۀ روش تحقیق نگاه کنیم. مرز خیال و واقعیت در کارت چطور تعریف شده؟ و آیا لزوماً به چنین مرزبندی&zwnj;ای قائلی؟</strong></p>
<p>چه کاری هست که از انسان سر بزند و دست&zwnj;کم ذره&zwnj;ای از خیال، خیال به معنای عام آن، در آن دخیل نباشد؟ این دربارۀ داستان هم صادق است. اگر بپذیریم که جواب این سوال این است که هیچ کاری، خواهیم دانست که چنین سوالی را هم می&zwnj;شود دربارۀ هر تحقیقی پرسید هم می&zwnj;شود دربارۀ هیچ تحقیقی نپرسید چون اصلاً معنی ندارد. برای نوشتن این داستان من با استادکاران معماری سنتی اصفهان مصاحبه کردم، از آنها هم دربارۀ فنون کارشان پرسیدم و هم دربارۀ خودشان؛ اینها همه داده&zwnj;هایی است که اگر نگوییم داریم تحقیق داستانی می&zwnj;کنیم همه می&zwnj;پذیرند که &laquo;واقعی&raquo; است. دربارۀ تاریخ اصفهان در دوره&zwnj;ای که انتخاب کرده بودم و اوضاع شهر و معماری&zwnj;اش مطالعه کردم. همۀ اینها علاوه بر اینکه لنگرهایی از واقعیت برای کارم ساخت دیدی به من داد که بتوانم به آن جهانی که درش نبوده&zwnj;ام نزدیک شوم و بتوانم هر چه نزدیک&zwnj;تر به آنچه بوده است بازنمایی&zwnj;اش کنم. یکی از نکات مهم در داستان این است که آنچه گفته می&zwnj;شود با عقل جور دربیاید، اینکه چیزها با عقل جور دربیاید و بشود قرینه&zwnj;هایی در تاریخ برایشان یافت خود به خود در بدنۀ داستان معلوم می&zwnj;شود و خواننده نسبتی که بین خیال و واقعیت هست را درک می&zwnj;کند. اینها همه به این شرط است که این مرزبندی را بپذیریم. ممکن من شخصاً به این مرزبندی قایل نباشم اما برای اینکه این کار بتواند در جامعۀ دانشگاهی مطرح شود لازم است که چیزهایی را که این جامعۀ دانشگاهی می&zwnj;خواهد به دستش بدهیم. نکته این است که این چیزها خارج از این تحقیق و کاری که کرده&zwnj;ام نیستند، بلکه فقط برای اینکه نظام دانشگاهی شاید کمی تنبل است یا شاید به این عادت کرده که همه چیز را به شکل گزاره&zwnj;هایی منفصل تحویل بگیرد باید آنچه با تلاش و در مسیر تحقیق به هم تنیده است را دوباره باز کرد و تحویلش داد.</p>
<p><strong>&nbsp;یعنی اصلا شاید یک علت &nbsp;صلبی یا مقاومت جامعۀ علمی و نظام دانشگاهی در مواجهه با چنین موضوعاتی همین مسئلۀ ارزیابی و سنجش اعتبار و صحت چنین تحقیقاتی باشد. طبق تلاش خودت برای تبیین&nbsp; پایه&zwnj;های نظری این روش، چگونه می&zwnj;شود چنین تحقیقی را ارزیابی کرد؟</strong></p>
<p>یکی از چیزهایی که در همان فصل مبانی نظری مفصلاُ به آن پرداختم همین روش&zwnj;های ارزیابی است. در تحقیق&zwnj;های مرسوم راه اصلی ارزیابی کار سنجیدن یافته&zwnj;های تحقیق است، در این نوع از تحقیق کسی که کار را می&zwnj;خواند مدام در پی یافته&zwnj;هاست و ممکن است آنها را به سادگی و ذیل عنوان یافته&zwnj;ها نیابد، این باعث می&zwnj;شود به نظر برسد این کار از ارزیابی گریزان است. در این نوع از تحقیق یافته&zwnj;های تحقیق، محل&zwnj;های بحث و حتی پرسش&zwnj;های آینده در بدنۀ قصه درهم&zwnj;تنیده است. این نکتۀ بدیهی را هم نباید از نظر دور داشت که روش&zwnj;های تحقیق مختلف روش&zwnj;های ارزیابی مختلفی را برمی&zwnj;تابد. برای ارزیابی این نوع از تحقیق علاوه بر در نظر داشتن روش باید به هدفی که تحقیق برای آن نوشته شده هم توجه کرد. من برای این کار هشت معیار ارزیابی در نظر گرفتم که کمابیش می&zwnj;توان آنها را دربارۀ تحقیق&zwnj;هایی که از داستان&zwnj;نویسی چون روش تحقیق استفاده کرده&zwnj;اند استفاده کرد. اینها به این شرح است: ۱ـ ساختن واقعیت مجازی: وقتی کسی داستانی می&zwnj;خواند خیلی مهم است که این داستان باورکردنی باشد، یعنی در بستری که نویسنده برای داستان در نظر گرفته است منطق اتفاقات با هم هم&zwnj;خوانی داشته باشد. حتی وقتی داستانی علمی&zwnj;تخیلی در بستری کاملا متفاوت با بستر جهان آشنا می&zwnj;خوانیم لازم است که این منطق حفظ شود. ۲ـ توصیف انسان&zwnj;ها و برانگیختن هم&zwnj;ذات&zwnj;پنداری: همان&zwnj;طور که گفتم در داستان نوشتن انسان&zwnj;ها نقش پررنگی دارند، وقتی چنین است لازم است انسان&zwnj;های داستان هم انسان&zwnj;هایی واقعی و باورپذیر باشند و رفتارهایشان طوری طراحی شده باشد که خواننده بتواند با آنها هم&zwnj;ذات&zwnj;پنداری کند و خودش را در جهان آن داستان تصور کند. ۳ـ صورت، ساختار و شیوۀ روایت: درست است که چنین داستانی در واقعاً محصول عملی محققانه است اما لازم است که ارزش&zwnj;های ادبی نیز داشته باشد. ساختار داستان و شیوۀ روایت و صورت کلی آن باید حقیقتاً داستانی باشد و بتوان آن را چون یک داستان خواند. ۴ـ وجود ابهام: ابهام به نویسنده کمک می&zwnj;کند بتواند معناهایی چندگانه به مخاطب عرضه کند که در صورت معمول تحقیق&zwnj;ها ممکن نیست. این معناهای چندگانه است که می&zwnj;تواند به&zwnj;خوبی پیچیدگی&zwnj;های انسانی معماری را نشان بدهد. ۵ـ ویژگی&zwnj;های معماریانۀ داستان: این تحقیق در تاریخ معماری انجام می&zwnj;شود و بسیار مهم است که میان آنچه وجوه معماری داستان را می&zwnj;سازد و آنچه سیاق را نسبت درستی برقرار باشد. ۶ـ مشخصه&zwnj;های زیبایی&zwnj;شناختی: داستان یک اثر هنری نیز هست و باید ویژگی&zwnj;های زیبایی&zwnj;شناختی آثار هنری را نیز داشته باشد. اگر داستانی که محصول این نوع تحقیق است داستان خوب و خواندني&zwnj;ای باشد به بخشی از هدفش نزدیک شده است. ۷ـ امضای شخصی: داستانی که نویسندۀ قدرتمندی داشته باشد سبک و بیان مخصوص آن نویسنده را هم در خود عیان دارد. سهم طنز و احساساتی که نویسنده در داستان خود به کار برده است و آهنگ کلی نوشتن اوست که در داستان به چشم خواننده می&zwnj;آید و آن را متمایز می&zwnj;کند. انتخاب&zwnj;های محتوایی نویسنده نیز جزوی از این امضای شخصی است، این نویسنده که محقق نیز هست با انتخاب&zwnj;هایی که در مسیر داستان می&zwnj;کند آن نوشته را منحصر و بی&zwnj;تا می&zwnj;کند. ۸ـ مخاطب: در ارزیابی این نوع از تحقیق باید به این توجه کنیم که ساختار داستان برای مخاطبان هدف به&zwnj;درستی طراحی شده باشد. این مواردی است که من در پایان&zwnj;نامه برای ارزیابی محصول چنین تحقیقی مشروحش را گفته&zwnj;ام.</p>
<p><strong>اینکه نویسنده&zwnj;ها، نویسنده&zwnj;های بزرگ، داستان&zwnj;هایی بر اساس امور واقع بنویسند، به قول خودت سابقه دارد. حتی اینکه برای نوشتن آن داستان&zwnj;ها، مفصل تحقیق بکنند هم سابقه دارد. در سینما هم زیاد می&zwnj;شود مثال برایش آورد. ولی هیچ کدام از این&zwnj;ها در دانشگاه اتفاق نمی&zwnj;افتد و از آن گذشته، معمولا ادعای دقت ندارند. آیا بعد از پایان کار، مرور مبانی نظری، و آزمودنش، به نظرت می&zwnj;آید باید تمایزی قائل باشیم میان کار هنرمندان، نویسندگان و فیلم&zwnj;سازان، و داستانی که در دانشگاه می&zwnj;نویسند؟&nbsp;یعنی در نهایت، ارزیابی کارت ارزیابی هنری خواهد بود یا &laquo;علمی&raquo;؟</strong></p>
<p>در پایان&zwnj;&zwnj;نامه از مرز بین داستان و تحقیق گفته&zwnj;ام، اگر به این مرز قایل باشیم نویسنده و محقق را هم با مرزی از هم جدا کرده&zwnj;ایم؛ اما به نظر من این مرز وجود ندارد و برای همین در این نوع از تحقیق نویسنده/ محقق نداریم، یعنی نویسنده و محققی که با یا از هم جدا شوند و نقش&zwnj;هایی جدا و در نتیجۀ نتایج عملی جدا داشته باشند، بلکه نویسنده&zwnj;ـ&zwnj;محقق داریم، کسی که در آن واحد هم نویسنده است و هم محقق، نتیجۀ کارش هم همان داستان است. تمایز این نویسنده&zwnj;ـ&zwnj;محقق با نویسنده&zwnj;ای که داستانی می&zwnj;نویسد و آن را خارج از محیط دانشگاه منتشر می&zwnj;کند در این است که اولاً خودش و کارش را در معرض ارزیابی &laquo;علمی&raquo; قرار می&zwnj;دهد، ثانیاً به تحقیقی که برای نوشتن کارش می&zwnj;کند آگاه است. بیشترین تفاوت اینها به نظر من به همین&zwnj;ها ختم می&zwnj;شود. وقتی از تحقیق می&zwnj;گوییم این را در ذهن داریم که تحقیق فقط با فکت&zwnj;ها سر و کار دارد و خیال در آن هیچ نقشی ندارد و وقتی از داستان می&zwnj;گوییم فکر می&zwnj;کنیم کار داستان یک&zwnj;سره کار خیال است؛ همین تصور است که باعث می&zwnj;شود در پی این مرز&zwnj;بندی باشیم، اما نویسنده هم مثل محقق فکت&zwnj;هایی در دست دارد که آنها را با خیال در می&zwnj;آمیزد و محقق هم هر چقدر به فکت&zwnj;ها نزدیک باشد آن&zwnj;&zwnj;گونه که آنها را تفسیر و تحلیل می&zwnj;کند هیچ&zwnj;وقت از خیال خودش رهایی ندارد. نویسنده&zwnj;&zwnj;ـ&zwnj;محقق که فاعل این نوع از تحقیق است هر دوی اینها هست و هیچ&zwnj;کدام از اینها به تنهایی نیست.</p>
<p><strong>حالا بالاخره داستان ساختن خانه&zwnj;ای در اصفهان قاجاری چیست؟ توانستی آن پاره&zwnj;های فنون باقی&zwnj;مانده از نظام سنتی معماری&zwnj;مان را همچون روندی یکپارچه بازآفرینی کنی؟</strong></p>
<p>فکر می&zwnj;کنم این سوال برای تمام کردن بحث سوال خیلی خوبی است. اول اینکه آن چیزی که تمام&zwnj;شدۀ مسیر تحقیق من بود داستانی یکپارچه بود اما نه داستان ساختن خانه، آن&zwnj;طور که در ابتدای کار تصور می&zwnj;کردم. این خودش یکی از مهم&zwnj;ترین چیزهایی بود که من در این کار &laquo;یافتم&raquo;، اینکه متاسفانه دانش دربارۀ بسیاری از بخش&zwnj;های مسیر ساختن (خانه یا غیر از آن) از دست ما رفته است، به&zwnj;خصوص همان بخشی که از همه برایمان مبهم&zwnj;تر بود یعنی طراحی. استادکارانی که این روزها زنده&zwnj;اند بسیار از آن سنت دورند و دانشی که نزدشان است چنان نیست که بتوانیم این نقطۀ ابهام را کاملا روشن کنیم. (دربارۀ این موضوع یادداشت دیگری نوشته&zwnj;ام که پیش&zwnj;تر در آسمانه منتشر شد) بیشترین چیزی که در دست ماست همان پاره&zwnj;های فنون است، اما یکی از چیزهایی که در تحقیق&zwnj;های دیگر نمی&zwnj;شد به آن پرداخت جزئیات کوچکی از رفتار و شخصیت معمار بود، جزئیاتی به کوچکی اینکه مثلا معمار در مدتی که در خانه&zwnj;ای کار می&zwnj;کند برای خودش و کارگرانش سبزی و میوه و چیزهای کوچکی می&zwnj;کارد و همین چیزهایی کوچک محیط کارش را تشکیل می&zwnj;دهد. یا رفتارهای جزئی و کشمکش&zwnj;های درونی او و چیزهایی شبیه به این. داستانی که من نوشتم از جایی شروع شد که صاحب خانه&zwnj;ای که طاق&zwnj;هایش ریخته بود و نیمه&zwnj;مخروبه شده بود تصمیم می&zwnj;گیرد آن را دوباره بسازد، این تعمیر خیلی مرحلۀ طراحی را در خودش ندارد اما در عین حال بنا به فکت&zwnj;های دیگری بود که در مسیر تحقیق یافتم و در نهایت داستان حول همین موضوع شکل گرفت و مسیری یکپارچه هم بازآفرینی شد. به نظرم مهم&zwnj;ترین چیزی که از این کار عاید خواننده می&zwnj;شود این است که یافته&zwnj;هایی دربارۀ معماری را مي&zwnj;شود در داستان بیان کرد که در انواع دیگر تحقیق امکان بیانشان را نداریم و از دست می&zwnj;رود.</p>
<p><strong>داستان ساختن خانه&zwnj;ای در اصفهان قاجاری: بررسی داستان&zwnj;نویسی چون روش تحقیق در تاریخ معماری ایران</strong></p>
<p>چكيده: از تاریخ معماری ایران چیزهایی مختلفی می&zwnj;توان پرسید. یکی از این چیزها مسیر طراحی و ساخت است. از این مسیر چندان نمی&zwnj;دانیم و در تحقیق&zwnj;های این حوزه نیز مغفول مانده است. منبع اصلی آن استادکاران معاصری است که به شیوۀ سنتی معماری می&zwnj;کنند و وارثان اجدادشان در معماری کردن در گذشته&zwnj;اند. دانش اینان اکنون به پاره&zwnj;هایی از فنون تبدیل شده است و جانِ مسیر ساختن که این پاره&zwnj;ها را به هم وصل می&zwnj;کرده از بین رفته است. مسیر ساختن را در بناها یا گونه&zwnj;بناهای مختلفی می&zwnj;توان جست. یکی از این گونه&zwnj;بناها خانه است. خانه بیش از هر بنایی ساخته می&zwnj;شده و هر معماری خانه می&zwnj;ساخته است. مسیر ساختن، همچون هر چه&nbsp; به معماری مربوط است، کلی به&zwnj;هم&zwnj;پیوسته و در&zwnj;هم&zwnj;تنیده با انسان&zwnj;هاست. برای دریافتن مسیر ساختن باید عالم انسانی معماری را جست و بازنمود. از سوی دیگر، تاریخ معماری ایران حوزه&zwnj;ای جوان است و پای روشیِ آن در حوزه&zwnj;های همسایه در علوم انسانی. برای غنی&zwnj;تر کردن روش&zwnj;های تحقیق در تاریخ معماری ایران و یافتن پارادایم&zwnj;های جدید در آن، لازم است خطر کنیم و روش&zwnj;های نو را در تحقیق بیازماییم. یکی از این روش&zwnj;ها داستان&zwnj;نویسی است. این روش ذیل روش&zwnj;های تحقیق کیفی در علوم انسانی است. دانشوران علوم اجتماعی نیز آن را روشی سودمند برای انجام دادن تحقیق&zwnj;های رشتۀ خود یافته&zwnj;اند و در عین حال کسانی که در حوزۀ تحقیق&zwnj;های هنرمحور کار می&zwnj;کنند نیز این روش را یکی از انواع روش&zwnj;های تحقیق هنرمحور ذکر کرده&zwnj;اند. درک درست هر روشی نیازمند آزمودن آن در عمل و سنجیدن نتیجه&zwnj;ای است که از آن به دست می&zwnj;آید. در این پایان&zwnj;نامه، این روش را آزموده&zwnj;ایم.&nbsp; پایان&zwnj;نامه در سه فصل تنظیم شده است: فصل اول به مبانی نظری و روشی اختصاص دارد و در آن دربارۀ ماهیت داستان&zwnj;نویسی چون روش تحقیق گفته و وجوه آن را روشن کرده&zwnj;ایم؛ در فصل دوم، داستانی عرضه کرده&zwnj;ایم که محصول آزمودن این روش در موضوع این تحقیق است؛ و در فصل سوم به سنجیدن این محصول و آنچه از این مسیر بر ما روشن شد پرداخته&zwnj;ایم.</p>