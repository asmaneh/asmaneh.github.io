--- 
title: "حفاظت یک روستای کوهستانی: فایدۀ اهلیت" 
authors: najibi 
types: blog 
featured: false
slug: e76q 
--- 
<p>در نشست مجمع عمومی ایكوموس جهانی در اكتبر سال&nbsp;۱۹۸۷ كه در واشنگتن دی سی برگزار شد، منشوری به تصویب رسید که عموماً به نام &laquo;منشور واشنگتن&raquo; شناخته می&zwnj;شود و گفته می&zwnj;شود که حاصل دوازده سال بررسی، مطالعه و پیشرفت متخصصان بین&zwnj;المللی برای حفاظت از شهرها و نواحی شهری تاریخی بود. این منشور به عنوان یک سند بالادستی مهم در کمیته بین المللی شهرها و روستاهای تاریخی (CIVVIH) مورد استناد قرار گرفت که یکی از مهم&zwnj;ترین کمیته&zwnj;های تخصصی ایکوموس جهانی است. منشور واشنگتن چهار بخش دارد که اولین بخش آن به نام &laquo;مقدمه&raquo; به مبانی و پیش فرض&zwnj;های در نظر گرفته شده در این منشور می&zwnj;پردازد. بند اول این مقدمه آن طور که انتظار می&zwnj;رود، به اهمیت موضوع می&zwnj;پردازد که به شرح زیر است:</p>
<p>&laquo; تمامی اجتماعات شهری، اعم از آنكه به تدریج در طول زمان گسترش یافته&zwnj; باشند و یا به&zwnj;طور آگاهانه خلق شده&zwnj; باشند، بازتابی از گوناگونی جوامع درطول تاریخ هستند&raquo;.</p>
<p>اولین پرسشی که به ذهن خواننده متبادر خواهد شد از چرایی این نگاه است؛ گوناگونی جوامع در طول تاریخ چه اهمیتی دارد؟ چه لزومی دارد که اولین بند از مبانی تهیه یک منشور جهانی حفاظت که در حفظ و مدیریت شهرها و روستاهای تاریخی تا این اندازه مورد توجه و تأکید است، اهمیت حفظ جوامع مختلف را در &laquo; گوناگونی&raquo; آنها بداند؟</p>
<p>در این یادداشت به دنبال آن نیستم که چرایی اهمیت این گوناگونی را از نظر کارشناسان پدید آورندۀ سند مذکور بررسی یا تبیین کنم. اما طرح این پرسش برآمده از منشور واشنگتن، مقدمه&zwnj;ای است تا در نمونه کوچکی از این جوامع که مدتی است با آن مأنوس شده&zwnj;ام فایدۀ همسان نبودن، گوناگونی جوامع و اهل جایی بودن را در مقابل جهانی شدن و یکسان شدن انسان&zwnj;ها و سبک زندگی آنها به مفاهمه بنشینم؛ البته با این پیش فرض که یکسان شدن سبک زندگی در جامعه جهانی و پدید آمدن یک الگوی زیست جهانی، سرنوشت محتوم انسان&zwnj;ها نیست با وجودی که به سرعت به سمت آن پیش می&zwnj;روند و تلاش دارند کیفیت فضایی را در همه جهان شبیه به هم کنند. مراکز تجاری بزرگ، فرودگاه&zwnj;ها، ترمینال&zwnj;ها، رستوران&zwnj;های زنجیره&zwnj;ای، فروشگاه&zwnj;های زنجیره&zwnj;ای، بانک&zwnj;ها و شاید بسیاری فضاهای دیگر از این دست در تمام جهان در حال تکثیر و انتشار هستند؛ همه این فضاها یک ویژگی مشترک دارند؛ فرقی نمی&zwnj;کند کجای این جهان باشند. هر روز بیش از پیش به هم شبیه می&zwnj;شوند و کیفیت فضایی یکپارچه&zwnj;ای پیدا می&zwnj;کنند که وابستگی&zwnj;اش به جغرافیای آن فضا روز به روز کمتر می&zwnj;شود؛ به اینها اضافه کنید الگوی لباس پوشیدن، الگوی غذا خوردن، الگوی تنظیم فعالیت&zwnj;ها در ساعات شبانه روز و مواردی از این دست که خصوصاً تحت تأثیر رسانه&zwnj;ها در حال مشابه سازی و استانداردسازی زندگی در کشورها، کلانشرها، شهرها و حتی روستاهاست. جهانی شدن پدیده&zwnj;ای فراگیر است که یکی از عواقب آن تسری سبک زندگی کلانشهری و همسان شدن سکونتگاه&zwnj;ها و شیوه زندگی در آنهاست. کلانشهرها آثار فزاینده&zwnj;ای بر سکونتگاه&zwnj;های وابسته به خود دارند؛ الگویی تعریف می&zwnj;کنند و با فشار اجتماعی زیاد ناشی از مشارکت طبقات بالای اجتماعی در این الگو، همه قلمرو نفوذ خود را به همسان شدن با این الگوها ترغیب می&zwnj;کنند. در این بین سکونتگاه&zwnj;هایی که در بستر جغرافیایی و یا فرهنگی خود بضاعت کمتری برای هماهنگی با شرایط جدید دارند، دچار انزوایی می&zwnj;شوند که در صورت عدم مدیریت درست، آنها را در معرض خطر مهاجرت منفی و تضعیف سرمایه&zwnj;ها و در نتیجه اضمحلال سکونتگاه قرار دهد. این از بین رفتن تنوعات و تفاوت&zwnj;ها در سکونتگاه&zwnj;ها در بسیاری موارد اصالت، ارزش&zwnj;های سنتی، ظرفیت&zwnj;های فرهنگی، خرد تاریخی، بنیان&zwnj;های اقتصادی و ظرفیت&zwnj;های اجتماعی را تهدید می&zwnj;کند و از دست رفتن ویژگی&zwnj;های مولد آنها خسارتی غیر قابل جبران در مدیریت منابع زیستی خواهد بود.</p>
<p>یکی از این انواع سکونتگاه که از قضا ظرفیت بالقوه زیادی برای قربانی شدن در مسیر این نوع جهانی شدن دارد، سکونتگاه&zwnj;های روستایی کوهستانی است. روستاهای کوهستانی از قضا گونه&zwnj;ای بسیار ارزشمند از سکونتگاه&zwnj;ها هستند که در نقاطی حساس از طبیعت در مناطقی آسیب پذیر از نظر اقلیم، اقتصاد و دسترسی قرار گرفته&zwnj;اند و در طول تاریخ سکونتی پایدار در تعامل با بستر زیستی خود داشته&zwnj;اند بی آنکه بگریزند یا منقرض شوند. وقت آن نرسیده که از خود بپرسیم راز این پایداری تاریخی در چیست؟</p>
<p>در ساختار سنتی زیست در روستاهای کوهستانی تجربه جمعی حضور و استمرار در این جغرافیا، منجر به راه حل&zwnj;های بهینه&zwnj;ای برای سکونت شده است. در تک تک مخاطرات و فرصت&zwnj;ها، خرد تاریخی و تجربه&zwnj;ای انباشته در مرکز تصمیم&zwnj;گیری&zwnj;های مردم بوده است که در دراز مدت ویژگی&zwnj;هایی قابل انطباق با سکونت در کوهستان به وجود آورده است؛ جامعه&zwnj;ای محتاط، حساس، سختکوش و دور اندیش که با قواعد اجتماعی پیچیده&zwnj;ای (ناشی از تجربه زیست) در آن سکونت دارند. در این محیط مردم سخت به دست می&zwnj;آورند و داشته&zwnj;هاشان بسیار پر ارزش است. از طرفی نیاز به اتحاد دارند پس باید همراه هم باشند. این قواعد اجتماعی به مردم کمک می&zwnj;کند تا علاوه بر حفاظت از اموال و حقوق شخصی خود، مشارکتی فعال در حیات جمعی روستایشان داشته باشند. مدیریت در نظام سنتی این روستاها مبتنی بر ساختار اجتماعی تعریف شده&zwnj;ای بود که در آن افرادی که مقبولیت عام و قدرت اجتماعی و اقتصادی داشتند، با اتکا به تجربه&zwnj;ای اندوخته تصمیمات اساسی را اتخاذ می&zwnj;کردند. این مدیران محلی در شبکه&zwnj;ای از سکونتگاه&zwnj;های طرف ارتباط روستا، صاحب ارتباط و نفوذ بودند و در تنظیم مناسبات بیرونی روستا نیز مؤثر بودند. در مواردی حتی دین، مذهب و یا فرهنگ یک روستا از سکونتگاه&zwnj;های پیرامون آن متباین بود. ساختار مدیریتی روستا به تنظیم ارتباط بین روستا، روستاییان و سکونتگاه&zwnj;های پیرامونی آن می&zwnj;پرداخت و ماهیت، میزان و شیوه ارتباط روستا با شهر و روستاهای پیرامونی را مدیریت می&zwnj;کرد.</p>
<p>ساکنان روستاهای کوهستانی به عنوان حاملان تفکر سنتی و خرد انباشته زیست در این سکونتگاه&zwnj;ها، منابعی برای دست یافتن به روش&zwnj;های مرسوم سکونت در کوهستان هستند. این افراد همچنین دشواری&zwnj;های زیست معاصر در کوهستان و آسیب ناشی از موارد مواجهه نادرست با مدیریت این سکونتگاه&zwnj;ها را درک کرده&zwnj;اند. گروهی از این افراد مهاجرت کرده&zwnj;اند و بخشی که مانده&zwnj;اند اثرپذیری زیادی از تحولات حادث شده در دوره مدرن دارند. تغییر زیرساخت&zwnj;های حمل و نقل، امکانات رفاهی جدید، رسانه&zwnj;های اجتماعی و فضای مجازی، پیدایش طبقه&zwnj;ای جدید در روستا که بین روستا و شهر در آمد و شد هستند و با اینکه خود را محق می&zwnj;دانند مشارکتی در رفع مشکلات زیست روزمره ندارند، و مهمتر از همه اینها نظام اداری تحمیل شده بر زیست روزمره روستاییان، و سایر مظاهر زندگی مدرن &nbsp;جملگی ساکنان امروزی روستاهای کوهستانی را به افرادی تبدیل کرده که پرسش&zwnj;ها و پاسخ&zwnj;های بسیاری در ذهن دارند اما ساز و کار درستی برای به اشتراک گذاشتن تجربیات و مشارکت در مدیریت فرایندهای جاری روستا نمی&zwnj;یابند. این که در نتیجه آمیختن خرد انباشته زیست پایدار در کوهستان و اتفاقات جدید بروز یافته در دوره مدرن چه ذهنیت&zwnj;هایی برای ساکنان کوهستان به وجود آمده، چه خواسته&zwnj;ها و نیازهایی دارند و ارتباط این روستاها با شبکه سکونتگاه&zwnj;های پیرامونی خود را چگونه می&zwnj;بینند، امری است که تنها در ارتباطی هرمنوتیک با ساکنان روستاهای کوهستانی می&zwnj;توان دریافت. نوع ارتباط بین روستاهای کوهستانی و شهرهایی که این روستاها به آن وابسته اند امری است که در صورت مغفول و ناشناخته ماندن می&zwnj;تواند به تضییع ارزش&zwnj;های ذکر شده در مورد روستاها و تسری کامل فرهنگی شهری به این روستاها و تبدیل شدن آنها به حومه&zwnj;هایی فاقد اصالت سنتی و فرهنگی شود. حفظ اصالت&zwnj;ها و ارزش&zwnj;های روستاهای کوهستانی در گرو حصول شناخت درست، قرائت صحیح شرایط اجتماعی و فرهنگی روستا و ارتباط آن با شبکه اطرافش در دوره جدید و گذشته است. اگر به فکر حفاظت آنچه &laquo;میراث فرهنگی&raquo; می&zwnj;نامیم در روستاهای کوهستانی هستیم، پیش از هر کار دیگر لازم است شناخت ساکنان روستا و بررسی پدیدارشناختی نظام سنتی زیست در آن سرزمین را در پیش بگیریم و ساز و کاری فراهم کنیم تا ساکنان دائمی این روستاها به عنوان منابع بی نظیری از خرد زیست، حضور هرچه بیشتری در تصمیم&zwnj;گیری و مدیریت سکونتگاه&zwnj; خود داشته باشند.</p>