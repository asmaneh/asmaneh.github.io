--- 
title: "تیشه‌داری" 
authors: delgarm 
types: blog 
featured: false
featureImg: "/assets/img/posts/JTkE.jpg" 
slug: JTkE 
gallery: 
- image_path: "/assets/img/posts/JTkE.jpg" 
  title: "تیشه‌داری" 
- image_path: "/assets/img/posts/JTkE-1.jpg" 
  title: "" 
- image_path: "/assets/img/posts/JTkE-2.jpg" 
  title: "" 
 
--- 
<div>
<div>استاد اخوی&zwnj;یان متولد سال ۱۳۰۵ هستند و اکنون نود ساله. کتاب تیشه&zwnj;داری: گذری بر آثار استاد محمدقاسم اخوی&zwnj;یان، معمار سنتی خراسان را آقای محمدمهدی اخوی&zwnj;یان نوشته&zwnj;اند و فرهنگستان هنر چاپ کرده است. در فصلی از این کتاب به عنوان &laquo;گفته&zwnj;های یک تیشه&zwnj;دار&raquo; سخنانی مستقیماً از استاد نقل شده است که جواهر تراش خورده است. سه بند از آنها را انتخاب کرده&zwnj;ام و بی توضیحی در ادامه نقل می&zwnj;کنم. ان&zwnj;شاءالله عمرشان طولانی باشد.<br />&nbsp;<br />آجرهای من الگو ندارند، تماماً خیالی هستند، انگار کسی دست مرا می&zwnj;گیرد و روی آجر خط و طرح ایجاد می&zwnj;کند. تا آجر تراش دست به تیشه دو دم خود نبرد و آن را در دستانش نگیرد ذهنش و خیالش یاری&zwnj;اش نمی&zwnj;کند. زمانی که آجر زیر تیشه آجر تراش می آید، خیالش با آجر ارتباط برقرار میکند. اگر خاک این آجر از آدم معصیت کار باشد، زیر تیشه آجر تراش دوام نمی&zwnj;آورد یا شکل بدترکیب به خود می&zwnj;گیرد، طوری که آجرهای دیگر آن را قبول نمی&zwnj;کنند. اما اگر خاک آدم مؤمنی باشد، و آجر تراش هم مؤمن باشد، تیشۀ او فقط گرد و غبار از چهرۀ آجر می&zwnj;زداید و اضافات آن را جدا می&zwnj;کند. هر چیزی که او (خاک کسی که آجر شده) به آن عشق داشته است، به صورت نقش بر آجر کشیده می شود.<br />&nbsp;<br />وقتی انسان می&zwnj;رود سرکوره&zwnj;های آجرپزی، اگر خوب بتواند گوش بدهد از سوختن آجرها ناله&zwnj;ها و صداها شنیده می شود. در آنجاست که متوجه می&zwnj;شود عالم دیگری هم هست، آجرها حرف می&zwnj;زنند، دادمی&zwnj;کشند، شکایت می کنند، آواز میخوانند، مناجات می کنند. این آجرها انسان را سوق می&zwnj;دهند به سوی آخرت، هر یک از این آجرها اعمال&zwnj;شان در همین دنیا مشخص می شود، اگر اعمال خوبی داشته باشند روی آنها نقشی زده میشود و در داخل مساجد و مکانهای مقدسی به کار برده می شوند، ولی اگر اعمال خوبی نداشته باشند. به صورت ساده داخل چاه&zwnj;ها یا در دیوارهٔ کوره کار می شوند تا جوابگوی اعمالشان باشند.<br />&nbsp;<br />هر آجری رنگی دارد، آوازی دارد، شخصیتی دارد و این به ما نشان می دهد که باید هشیار باشیم و آنچنان در دنیا عمل کنیم که بعدها اگر خاک ما آجر شد و زیر دست اجرتراش افتاد، زیر ضربات تیشۀ آجرتراشی صدای دلخراشی از آجرمان در نیاید. صدای&zwnj;مان باید آهنگین و دلنواز باشد تا ندایی شود و تیشه دار روی ما نقشی الهی بزند.<br />&nbsp;<br />اخوی&zwnj;یان، محمدمهدی. <em>تیشه&zwnj;داری: گذری بر آثر استاد محمدقاسم اخوی&zwnj;یان</em>، معمار سنتی خراسان. تهران: فرهنگستان هنر، ۱۳۸۷.</div>
<p>&nbsp;</p>
</div>