--- 
title: "معرفی کتاب عشق خارجی‌ها، اثر نایل گرین" 
authors: moosavi 
types: blog 
tags: معرفی کتاب 
featured: false
slug: xr5U 
gallery: 
- image_path: "/assets/img/posts/xr5U-1.jpg" 
  title: "Green, Nile. The Love of Strangers. Princeton: Princeton University Press, 2016" 
 
--- 
<p>کتاب عشق خارجی&zwnj;ها نوشتۀ نایل گرین،[۱] استاد دانشگاه کالیفرنیا، است، که انتشارات دانشگاه پرینستون در سال ۲۰۱۶ منتشر کرده.[۲] این کتاب داستان چند ایرانی است که عباس میرزا، ولیعهد فتحعلی&zwnj;شاه قاجار و حاکم وقت تبریز، برای تحصیل به انگلستان فرستاد. عباس میرزا، که با رویدادهای جهانی آشنا بود، پس از شکست&zwnj;های ایران از روسیه، به فکر افتاد که محصلانی را به فرنگ بفرستد تا از طریق آنها، علوم و فنون جدید را به ایران بیاورد و بدین&zwnj;گونه ضعف نظامی قشون ایران را جبران کند. در این راستا، دو گروه از محصلان را به انگلستان روانه کرد. گروه اول شامل دو نفر، محمدکاظم پسر میرزا عباس و حاجی&zwnj;بابا افشار، بود که در سال ۱۲۲۶ق/ ۱۸۱۱م برای تحصیل نقاشی و نقشه&zwnj;کشی، و تحصیل طب به انگلستان رفتند. محمدکاظم در ۱۲۲۸ق/ ۱۸۱۳م از دنیا رفت؛ ولی حاجی&zwnj;بابا تحصیل خود را در انگلستان ادامه داد. گروه دوم که شش نفر داشت، عبارت بود از میرزا رضا، برای تحصیل توپخانه، میرزا جعفر، برای تحصیل شیمی، محمدعلی چخماق&zwnj;ساز، برای آموختن قفل&zwnj;سازی، میرزا جعفرحسین، برای تحصیل مهندسی و میرزا صالح برای آموختن زبان انگلیسی به منظور مترجمی دولت. آنها به همراه مستر دارسی به انگلستان رفتند؛ فردی که پیشتر از طرف دولت انگلستان برای آموختن فنون نظامی به قشون ایران فرستاده شده بود و در این زمان در حال بازگشت به کشور خود بود. در انگلستان، فرهنگ متفاوت و مسائل مالی باعث تعویق ورود آنها به مدارس مربوط و تعویق آموختن علوم جدید شد. با این حال، پیش از ورود به مدارس مربوط نیز آموخته&zwnj;ها و تجارب زیادی در مواجهه با فرهنگ جدید کسب کردند. این کتاب داستان سرگذشت این محصلان در این سفر و تجربیات مختلفشان است.</p>
<p>نویسنده از طریق سفرنامه&zwnj;ای که میرزا صالح نوشته است، سرنخ&zwnj;های حضور آنها در انگلستان را بین سال&zwnj;های ۱۲۳۰ق/ ۱۸۱۵م تا ۱۲۳۵ق/ ۱۸۱۹م پی گرفته و آنچه را که در این سال&zwnj;ها برای محصلان اتفاق افتاد روشن و مستند کرده است. نکتۀ بسیار جالب توجه در این کتاب شم کاراگاهی نویسنده است. گرین از همان ابتدای کتاب، این شم خود را با نام بردن از قبرستانی که محمدکاظم در آن دفن شد، یعنی حیاط کلیسای سنت پانکراس لندن،[۳] به نمایش می&zwnj;گذارد. ولی این فقط چشمه&zwnj;ای از آن شم کاراگاهی است که در ادامۀ کتاب به شناسایی جای جای مکان&zwnj;هایی که محصلان دیده و تک تک کسانی که ملاقات کرده بودند انجامیده است. ارزش این کار آنجا مشخص می&zwnj;شود که با خواندن سفرنامۀ میرزا صالح، متوجه مبهم بودن بسیاری از سرنخ&zwnj;ها می&zwnj;شویم. زبان سفرنامۀ میرزا صالح فارسی است و ضبط نام افراد و مکان&zwnj;ها با رسم&zwnj;الخط فارسیْ خواننده را با مشکل شناسایی آن افراد و مکان&zwnj;ها مواجه می&zwnj;کند. برای مثال، نام مدرسه&zwnj;ای که میرزا رضا در آن تحصیل می&zwnj;کرده در سفرنامه &laquo;ولیج&raquo; و در پژوهش&zwnj;های دیگری که در ایران منتشر شده علاوه بر آن، به صورت&zwnj;های &laquo;ولیچ&raquo; و &laquo;رولیج&raquo; نیز ضبط شده است. درحالیکه در این تحقیق متوجه می&zwnj;شویم نام اصلی مدرسه وولویچ[۴] بوده است. به همین صورت، ضبط نام افراد در سفرنامه با ابهام&zwnj;هایی روبرو است که نویسنده با جست&zwnj;وجو در اسناد مختلف، نام و اطلاعات دقیق آن افراد را پیدا کرده است.</p>
<p>نکتۀ قابل&zwnj;توجه دیگرْ نگاه بی&zwnj;طرفانۀ نویسنده و دانش جامع او از اوضاع و احوال زمانه است. گرین شناخت بسیار خوبی هم از نحوۀ تفکر مردم انگلستان و هم از نحوۀ تفکر ایرانیان در ابتدای قرن نوزدهم دارد. او با کمک رمان&zwnj;های نویسندۀ انگلیسی معروف آن دوره، جین آستین، حال و هوای لندن آن روزگار را ترسیم کرده است. همچنین با شناختی که از مسلمانان و ایرانیان دورۀ قاجاریه دارد، به خوبی احوالات آنها را درک کرده است. بدین صورت توانسته است در روایت اتفاقات مختلف، به خوبی و بدون جانب&zwnj;داری، نگاه هرکدام از طرفین را تشریح کند. همچنین با پی&zwnj;گیری رویدادهای مختلفی که در دورۀ اقامت این محصلان در شهرهای مختلف رخ داده است، به خواننده تصویری از روزگار و احوالات جایی که آنها در آن بودند می&zwnj;دهد که در هم&zwnj;دل کردن خواننده با آنها و فهم موقعیت و شرایطشان بسیار کمک می&zwnj;کند.</p>
<p>نثر کتاب بسیار شیوا، روان و زیباست. کتاب به صورت داستان نوشته شده و پیوستگی روایت با ارجاعات درون&zwnj;متنی قطع نشده است. بعضی از ارجاعات در میان متن کتاب به گونه&zwnj;ای بیان شده که انگار قسمتی از داستان است و این به زیبایی و جذابیت متن افزوده است. با این حال فهرستی از ارجاعات در انتهای کتاب آمده که با شمارۀ صفحه مشخص می&zwnj;شود که متعلق به کدام مطلب کتاب است.</p>
<p>به طور کلی، کتاب عشق خارجی&zwnj;ها دو وجه مهم دارد: یکی داستان واقعی محصلان ایرانی که به زیبایی در آن روایت شده، دیگری کار علمی دقیق و تحسین برانگیزی که برای این روایت انجام شده است. به بیان دیگر در عین اینکه یک کتاب علمی با جزئیات تاریخی دقیق است، نثری ساده و داستان&zwnj;گونه دارد. &nbsp;آنچه که بر جذابیت کتاب می&zwnj;افزاید فهم خوب نویسنده از اوضاع و احوال ایرانیان و انگلیسی&zwnj;های آن دوره و همچنین شم کاراگاه&zwnj;گونۀ او برای پیدا کردن مکان&zwnj;ها و افرادی که محصلان با آنها ملاقات کرده بودند است.</p>
<p dir="ltr">[1] Nile Green, University of California, Los Angeles, History, Faculty Member<br />[2] Green, Nile. The Love of Strangers. Princeton: Princeton University Press, 2016.<br />[3] St. Pancras churchyard in London<br />[4] Woolwich</p>