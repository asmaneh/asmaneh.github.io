--- 
title: "حال بد ما و عمه‌های غمگین و بی‌نوا" 
authors: nrokni 
types: blog 
featured: false
slug: C87z 
--- 
<p style="text-align: center;">&laquo;خدای تعالی بر خاک آدم چهل روز باران اندوه ببارانید و یک ساعت باران شادی، آنگاه گل آدم به کمال قوت بپالایید و از آنچه صافی&zwnj;تر بود آدم را بیافرید و از باقی درخت خرما را. از این رو پیامبر اسلام گفت: خرما را نیکو دارید که آن عمَّت شما است&raquo;.</p>
<p>این را عتیق بن محمد سورآبادی در تفسیر خویش از قرآن آورده است. در حق این عمه&zwnj;های غمگین بی&zwnj;نوا، این درختان باشکوه و نجیب و خاک&zwnj;آلود چه بد که نکردیم، و در حق خودمان.</p>
<p>قصد بر نوشتن مطلبی در باب محیط زیست و گیاهان حاشیه خلیج فارس بود. می&zwnj;شود کلی&zwnj;گویی کرد و سیمای کلی آن حوالی را به چند جمله نمایاند، یا درِ شکایت از روزگار و ابنای آن و قدر ندانستن نعمتی بزرگ را که به هدر می&zwnj;رود و نابود می&zwnj;شود را گشود و فغان کرد. می&zwnj;شود از سیاست&zwnj;های غلط و گوش ناشنوای آنان که باید بشنوند و فکر کنند وتصمیم بگیرند گفت؛ و سربسته یا به اشارت مستقیم مصداق&zwnj;ها را شمرد &ndash; اگر چه به عبث، مثل همیشه - . می&zwnj;شود به هزار و یک روش علمی و غیرعلمی چند خطی نوشت و رفع تکلیف کرد؛ اما این حقیر می&zwnj;خواهد سوگنامه این عمه&zwnj;های پیر و زیبای بی&zwnj;نوا را بنویسد، و بدی&zwnj;ها و ظلمی که در حق ایشان شد و آهی که دامن ما را خواهد گرفت، یا بلکه گرفته.</p>
<p>در هر آن کجا که نخل می&zwnj;روید، تعاملی عمیق میان آدمیان و درختان به روزگاران وجود دارد. یا حتی می&zwnj;توان گفت &laquo;فرهنگ مجاورت با نخل&raquo; و &laquo;آداب همسایگی با نخل&raquo; شکل گرفته. نخل برای اهل جنوب بیش از یک درخت است. حتی کُنار که درخت خضر است و نظرکرده هم جایگاه نخل را ندارد، تا چه رسد به لیمو و پرتقال و انبه. روی سخن در اینجا به&zwnj;ویژه میناب است و مردمان روستانشین آن. روستانشینان دُم&zwnj;شهر و گوربند و تیرور و کجا و کجا که از لحظه زادن در گهواره&zwnj;ای از حصیر و الیاف نخل و چوب استبرق (کَرْک) می&zwnj;خوابیدند و بر بستری از حصیر نخل، در سایه دیوارو سقفی از تنه و شاخه&zwnj;های نخل می&zwnj;زیستند و در سفره و ظرف&zwnj;هایی حصیرین طعام می&zwnj;کردند و سرانجام روزی بر تختی از حصیر بر شانه مردم روانه دهان سرد گور می&zwnj;شدند. آنان که میناب و پنج&zwnj;شنبه بازار آن را می&zwnj;شناختند &ndash; دریغ از پنج&zwnj;شنبه بازار نابود شده آن &ndash; می&zwnj;دانستند که در این بازار هر چه که بخواهی یا آرزو کنی را می&zwnj;شود از برکت نخل یافت. از کفش و ظرف و حصیر و ریسمان گرفته تا انواع خوراکی&zwnj;ها و شیرینی&zwnj;ها. زنان پیر و جوان در پای بساط نشسته و همزمان دستشان به بافتن گرم بود. می&zwnj;بافت و می&zwnj;بافت و ناگهان بادبزنی یا ظرفی آفریده می&zwnj;شد. می&zwnj;بافت و ناگهان شتری یا اسبی به معجزه هنر از دستانش بیرون می&zwnj;جست. زیارت این پنج&zwnj;شنبه بازار هر هفته هم اگر بود باز دلنشین بود و نامکرر؛ چرا که هر بار هنری جدید می&zwnj;دیدی و نقشی نو و آفرینشی نو؛ و این زنان چه شبیه بودند به نخل&zwnj;ها. بی&zwnj;آرایش و بی&zwnj;آلایش و نجیب و متین، و در عین حال عشوه&zwnj;گر. مگر زن می&zwnj;تواند حتی با زخم داس&zwnj;ها و سال&zwnj;ها و غصه&zwnj;ها عشوه&zwnj;گر نباشد؟ زیبایی و عشوه&zwnj;گری در ذات زنان است، در ذات زنانه جهان است. چشم تو باید پالوده باشد و فرهیخته که زیبایی را از پس سال&zwnj;ها، از پشت چین و چروک و زخم و رد رنج ببینی. عشوه&zwnj;گری را که وقتی از هنر دستانش تعریف می&zwnj;کنی حتی اگر صد سال از عمرش گذشته باشد دستانش لحظه&zwnj;ای می&zwnj;لرزد و رنگی به گونه&zwnj;های چروکیده&zwnj;اش می&zwnj;دود و لبخندی زیبایی پنهان&zwnj;شده&zwnj;اش را دوچندان می&zwnj;کند.</p>
<p>و این زیبایی و عشوه&zwnj;گری نجیب است و پاک &hellip; رنگ&zwnj;مایه&zwnj;اش از عشق است و خواهش جان، نه هوس گذرای جسم و تن. جهان زیباست و زنان زیبایند و نخل&zwnj;های پیر زیبایند. چشمی دیگر را اگر بگشایی.</p>
<p>پای صحبت مردم و به&zwnj;ویژه باغبانان که می&zwnj;نشستی پس از مهمان&zwnj;نوازی که اگر شده باید به لیمویی یا انبه&zwnj;ای یا چند دانه رطب نورسیده آلْ&zwnj;مهتری و پیاله&zwnj;ای چای دعوتت می&zwnj;کردند، داستان&zwnj;ها می&zwnj;شنیدی از نخل&zwnj;ها. از دید مردمان میناب نخل&zwnj;ها مانند آدمیان بودند. عاشق می&zwnj;شدند و شور و نشاط داشتند، یا گاهی ناامید و غصه&zwnj;دار دق می&zwnj;کردند.&nbsp; یکبار از زبان محمّدِ حمزه که خودش نیز مثل نخل&zwnj;ها پیر بود داستانی شنیدم درباره یک باغ عاشق. محصول باغی چند سال بود با وجود &laquo;بو دادن&raquo; و گرده&zwnj;افشانی درست روز به روز بدتر و کمتر می&zwnj;شد. دست به دامن پیرترین گرده&zwnj;افشان شهر شدند. او پَرْوِن[۱] را به دور بلندترین نخل باغ انداخت و از آن بالا رفت و چند ساعتی در آن بالا نشست و به دوردست&zwnj;های باغ خیره شد. به باد گوش داد و به نجوای نخل&zwnj;ها که رازشان را برای باد می&zwnj;گفتند. بعد پایین آمد و راز درختان را به صاحب باغ گفت. درختان عاشق نخل نری در همسایگی باغ شده بودند. نخلی ژولیده و آشفته و &laquo;خورُس&raquo;[۲] که هیچ رهگذری هم حتی به آن نگاهی نمی&zwnj;انداخت. عاشق او بودند و نه عاشق نرهای گردن&zwnj;کلفت و مغرور باغ. سال بعد با گرده آن درخت نر تلقیح شدند و محصول دوباره بابرکت شد. باغبانی دیگر گردنِ کج نخل &laquo;زَرِکْ&raquo; زیبای گیس&zwnj;طلایی را نشان می&zwnj;داد و می&zwnj;پرسید: &laquo;می&zwnj;دانی چرا گردنش کج است&raquo;؟ و منتظر ندانستنت نمی&zwnj;شد. تعریف می&zwnj;کرد زمانی &laquo;زرک&raquo; سوگلی درخت نر باغ بود و خاتون حرمسرایش، تا روزی که &laquo;شاهانی&raquo; وارد میناب شد. شاهانی رشید است و خوش&zwnj;بر و بالا و زیبا، و در اندک زمانی جای زرک را در دل نر گرفت و سوگلی حرمسرا شد و شروع به فخر فروختن به دیگر نخل&zwnj;ها، از آلْ&zwnj;مهتری و مُرداسنگ و زرک و دیگر نخل&zwnj;ها کرد. این تنزل بر زرک نازپرورد سنگین آمد و پیش نر رفت و لب به شماتت و شکایت گشود. نر هم چنان سیلی&zwnj;ای به گوشش نواخت تا از یاد نبرد که زن است و حق شکایت ندارد؛ و از آن روز گردن زرک کج ماند!</p>
<p>بسیار بسیار داستان و شعر و متل و نمایش و حتی روضه&zwnj;خوانی مربوط به نخل را تا همین چندی پیش در روستاها می&zwnj;شنیدی. اصطلاحات مربوط به نخل در گویش میناب را می&zwnj;شنیدی و رد زبان فارسی پیش از اسلام را به راحتی در این واژه&zwnj;ها می&zwnj;یافتی. اگر اهل آنجا بودی پای همین نخل&zwnj;ها بزرگ می&zwnj;شدی و زندگی می&zwnj;کردی و نخستین قرار عشقت را می&zwnj;گذاشتی. نخل یک درخت نبود. شخصیت داشت و فرهنگ داشت و در دل مردم جای داشت، تا اینکه &hellip;</p>
<p>لیموی میناب میوه&zwnj;ای نبود که مردم تازه با آن آشنا شده باشند. سال&zwnj;ها و قرن&zwnj;ها لیموی میناب شهره عالم بود. سبز و زرد و درشت و خوش&zwnj;بو و هوس&zwnj;انگیز. لیموی میناب در سایه نخل&zwnj;ها می&zwnj;بالید و گل می&zwnj;داد و میوه می&zwnj;داد، اما باغبانان دوراندیش بودند و می&zwnj;دانستند در سایه و پناه همین نخل&zwnj;ها است که لیمو از باد کُشنده و سهمگین آن دیار &ndash; آتش&zwnj;باد &ndash; جان به در می&zwnj;برد. کمربندی چندمیلیونی از نخل&zwnj;های بخشنده و کریم جلوی باد آتشناک و خاک را می&zwnj;گرفت و در آن گرما و آن سرزمین تفتیده، میناب را چون زمردی سبز و شاداب جلوه می&zwnj;داد.</p>
<p>روزگار طمع و سودجویی کوتاه&zwnj;مدت رسیده بود. مثل هر کجا. مثل چاه&zwnj;ها و رودها که قربانی طمع به سود کوتاه&zwnj;مدت شدند، مثل جنگل&zwnj;ها و دشت&zwnj;ها و باغ&zwnj;ها و هورها و باتلاق&zwnj;ها، مثل هر کجای دیگر این طبیعت زخم&zwnj;خورده و آسیب&zwnj;دیده در هر کجای ایران، نخل&zwnj;ها هم قربانی شدند. روزی نبود که چندین &laquo;نفر&raquo; نخل در روستاها سر بریده نشود و جایش را به درختان زود سودده و اقتصادی لیمو نسپارد. دولت به کشاورزان وام می&zwnj;داد که نخل&zwnj;ها را ریشه&zwnj;کن کنند و به جایش لیمو بکارند. ریه&zwnj;ها را بفروشند تا پولش را خرج آرایش مو و رخسار کنند. نخل، این پیر نجیب و محزون، این زن جنوبی دردمند و عاشق دیگر محبوب نبود. دیگر در چشم مردم زیبا نبود. دیگر شعرها و داستان&zwnj;هایش رواج نداشت و سکه&zwnj;اش کاسد بود. نخل دیگر اقتصادی نبود. سود در لیمو بود و باید خواه&zwnj;ناخواه جای خود را به آن می&zwnj;داد. در این میان اگر دلسوزانی هم می&zwnj;گفتند که در درازمدت این روند باعث نابودی لیموها هم می&zwnj;شود، و نابودی فرهنگی شاید چند هزارساله، حرفشان خریداری نداشت و به تمسخر گرفته می&zwnj;شد؛ و آب سد میناب هم که به هرزه می&zwnj;رفت و می&zwnj;&zwnj;رفت.</p>
<p>چه بد کردیم با این عمه&zwnj;های پیر و بی&zwnj;نوا و چه بد دیدیم. راستی چند سال است که دیگر در فصل لیمو، لیموی آبدار و خوشبوی میناب را نمی&zwnj;بینید و یا اگر می&zwnj;بینید ریزند و کم&zwnj;آب و نحیف؟! با لیموها هم بد کردیم. با اقتصاد هم. و این حکایت تلخ ما است در هر کجای این سرزمین. در خوزستان با هورهای نابودشده و ریزگردهایش. در اصفهان با &laquo;مرده&zwnj;رود&raquo; که پیش از آن زنده بود و زاینده و با باتلاق گاوخونی. در ارومیه &hellip; در شیراز &hellip; در کرمان &hellip; . باز هم بگویم؟!</p>
<p>با خودمان بد کردیم.</p>
<p><br />________________<br />[۱] &nbsp;نوعی از طناب بسیار محکم بافته شده از الیاف نخل که از آن برای بالا رفتن از درخت نخل استفاده می&zwnj;شود.<br />[۲] &nbsp;خودرُست/ خودرو. برای اینکه تفرّق صفات ژنتیک پیش نیاید نخل را از طریق پاجوش تکثیر می&zwnj;کنند، و نخلی که از طریق رشد هسته خرما حاصل شده باشد معمولا نامطلوب است. در خوزستان به آن &laquo;غیبانی&raquo; می&zwnj;گویند.</p>