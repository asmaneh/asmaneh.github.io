--- 
title: "چند یادداشت از تاریخ هنر گامبریچ دربارۀ «نوآوری» - ۲" 
authors: shabnam_jafari 
types: blog 
tags: تاریخ هنر,تاریخ هنر گامبریچ,تاریخ معماری,نوآوری,خلاقیت,شبنم حاجی‌جعفری,آسمانه,مطالعات معماری ایران 
featured: false
featureImg: "/assets/img/posts/rwQwu.jpg" 
slug: rwQwu 
gallery: 
- image_path: "/assets/img/posts/rwQwu.jpg" 
  title: "چند یادداشت از تاریخ هنر گامبریچ دربارۀ «نوآوری» - ۲" 
- image_path: "/assets/img/posts/rwQwu-1.jpg" 
  title: "تصویر ۲۳۱، ص۳۵۲. فدریکو تسوکارو، پنجرۀ کاخ تسوکاری" 
- image_path: "/assets/img/posts/rwQwu-2.jpg" 
  title: "تصویر ۲۳۴، ص۳۵۵. پارمیجانینو، مریم مقدس با گردن بلند" 
- image_path: "/assets/img/posts/rwQwu-3.jpg" 
  title: "تصویر ۲۰۳، ص۳۰۷. رافائل، مریم گراندوک" 
- image_path: "/assets/img/posts/rwQwu-4.jpg" 
  title: "تصویر ۲۳۲، ص۳۵۳. آندرئا پالادیو. ویلا روتوندا نزدیک ویچنتسا" 
 
excerpt: "حدود سال ۱۵۲۰ همۀ دوستداران هنر در شهرهای ایتالیا گویی در این نظر همداستان بودند که نقاشی به اوج کمال‌یافتگی خود رسیده است. مردانی همچون میکلانژ و رافائل، تیسین و لئوناردو، تقریباً به همۀ آرمان‌های نسل‌های پیش از خود دست یافته بودند. طراحی دیگر هیچ مسئلۀ دشواری برای آنها نداشت و هیچ نقش‌مایه‌ای را سخت و پیچیده نمی‌یافتند. نشان داده بودند که چگونه می‌توان زیبایی و اوج هماهنگی را با واقع‌نمایی تلفیق کرد و گفته می‌شد که آنها توانسته‌اند از حد شاهکارهای پیکرتراشی یونان و روم باستان درگذرند." 
--- 
<div>
<div>
<p style="text-align: justify;">[۴] &laquo;حدود سال ۱۵۲۰ همۀ دوستداران هنر در شهرهای ایتالیا گویی در این نظر همداستان بودند که نقاشی به اوج کمال&zwnj;یافتگی خود رسیده است. مردانی همچون میکلانژ و رافائل، تیسین و لئوناردو، تقریباً به همۀ آرمان&zwnj;های نسل&zwnj;های پیش از خود دست یافته بودند. طراحی دیگر هیچ مسئلۀ دشواری برای آنها نداشت و هیچ نقش&zwnj;مایه&zwnj;ای را سخت و پیچیده نمی&zwnj;یافتند. نشان داده بودند که چگونه می&zwnj;توان زیبایی و اوج هماهنگی را با واقع&zwnj;نمایی تلفیق کرد و گفته می&zwnj;شد که آنها توانسته&zwnj;اند از حد شاهکارهای پیکرتراشی یونان و روم باستان درگذرند. چه بسا این باور عمومی برای نوجوانی که می&zwnj;خواست روزی خود یک نقاش بزرگ شود کمی مأیوس&zwnj;کننده بود. چنین جوانی، هر نظر ستایش&zwnj;آمیزی هم که دربارۀ آثار هنرمندان بزرگ هم&zwnj;روزگار خویش می&zwnj;داشته، بدون شک این سؤال برایش مطرح بوده است که در زمانی که همۀ کارهای قابل تصور در عالم هنر به وسیلۀ هنرمندان در حد کمال انجام شده، آیا هنوز جایی برای خلاقیت او باقی&zwnj; مانده است یا نه.&raquo; در مقابل این سؤال رویکردها مختلف بود:</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp; برخی گویی پاسخ منفی به سؤال را اجتناب&zwnj;ناپذیر می&zwnj;دانستند و سخت می&zwnj;کوشیدند که آموخته&zwnj;های میکل&zwnj;آنژ را بیاموزند و در حد اعلای توان خود سبک و روش او را تقلید کنند. میکل&zwnj;آنژ بسیار علاقه&zwnj; داشت که مدل&zwnj;های برهنه را در حالات مشکل و پیچیده تصویر کند؛ بسیار خوب اگر این کار او پسندیده می&zwnj;بود پس تازه&zwnj;کارها می&zwnj;توانستند از مدل&zwnj;های برهنۀ او نسخه برداری کنند و آنها را در تابلوهای خود ــ&nbsp;خواه جور باشند و خواه نباشند&zwnj;&nbsp;ــ جا بیندازند. نتیجۀ کار بعضی اوقات حالت مضحکی پیدا می&zwnj;کرد: صحنه&zwnj;های داستان&zwnj;های دینی کتاب مقدس با آدم&zwnj;هایی پر می&zwnj;شد که به تیم آموزشی جوانان ورزشکار بیشتر شباهت داشتند. بعدها منتقدانی که دیدند این نقاشان جوان به علت تقلید کورکورانه از شیوۀ میکل&zwnj;آنژ ــ که مد روز بود ــ راه خطا طی می&zwnj;کردند آن دوره را شیوه&zwnj;گری {مانریسم} نامیدند.</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp; ولی همۀ نقاشان جوان آن دوره آنقدر نابخرد نبودند که فکر کنند آفرینش هنر به مجموعه&zwnj;ای از مدل&zwnj;های برهنه در حالات دشوار منحصر می&zwnj;شود. در واقع بسیاری از آنها قبول نداشتند که هنر اصلاً بتواند به بن&zwnj;بست برسد، یا حتی اگر هم فراتر رفتن از حد استادان نامدار نسل پیشین در زمینۀ بازنمایی پیکر انسان&zwnj;ها مقدور نمی&zwnj;بود چه بسا در زمینه&zwnj;های دیگر می&zwnj;توانستند عرض اندام کنند. برخی می&zwnj;خواستند از لحاظ خلاقیت و ابتکار روی دست استادان بلند شوند. دلشان می&zwnj;خواست تابلوهایی بکشند که سرشار از نمادها و امثال و حکمی باشد که معنا و مدلولشان، جز برای فضلای تراز اول، همچنان در بوتۀ ابهام باقی بماند. آثار باقی&zwnj; مانده از آنها تقریباً به معماهای تصویری شباهت دارند که نمی&zwnj;توانند جز به وسیلۀ کسانی بازگشوده شوند که آگاه به رموزی باشند که به زعم فضلای آن روزگار معنای راستین هیروگلیف&zwnj;های مصری و بسیاری از متن&zwnj;های نیمه&zwnj;فراموش&zwnj;شدۀباستانی بوده&zwnj;اند.</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp; هنرمندان دیگری نیز بودند که می&zwnj;خواستند آثارشان کمتر از آثار استادان بزرگ هنر، طبیعی، واضح، ساده و هماهنگ باشد تا بدین وسیله بتوانند جلب توجه کنند. اینان گویی بر این نظر بوده&zwnj;اند که آثار بزرگان بی&zwnj;نقض است ولی بی&zwnj;نقصی همیشه جالب نظر نیست. همین که با آن مأنوس شوید دیگر هیجانی در شما برنخواهد انگیخت. آدمی همیشه به دنبال چیزهای شگفت&zwnj;انگیز، غیرمنتظره و بی&zwnj;سابقه است.</p>
<p style="text-align: justify;">[می&zwnj;بینیم که در این زمانه کمال&zwnj;یافتگی هنر کسانی همچون میکل&zwnj;آنژ و رافائل و لئوناردو هنرمندان را به سوی کشف راه&zwnj;های تازه برای جلب نظر کردن سوق داد. روشن است که چرا &laquo;نو&zwnj;آوری&raquo; دست&zwnj;آویز ایشان قرار گرفت.]</p>
<p style="text-align: justify;">البته در دلمشغولی&zwnj; هنرمندان جوان که می&zwnj;خواستند روی دست استادان کلاسیک بلند شوند، ابتکارات و نوآوری&zwnj;های کوچکی هم به چشم می&zwnj;خورد. حتی برخی برجسته&zwnj;ترین&zwnj;هایشان توانستند به تجربه&zwnj;های شگفت&zwnj;انگیز و پیشرفته&zwnj;ای نائل آیند. ولی این تلاش&zwnj;های پرتب&zwnj;وتاب برای سبق جویی از استادان، به معنایی، بزرگ&zwnj;ترین قدرشناسی&zwnj;ای بود که هنرمندان جوان در حق پیشکسوتان به عمل می&zwnj;آوردند. مگر نه آنکه لئوناردو خود می&zwnj;گفت &rsquo;بدا به حال شاگردی که از استادش تعالی نجوید.&lsquo; هنرمندان بزرگ &rsquo;کلاسیک&lsquo; خود در زمینه&zwnj;هایی تجربه&zwnj;های جدید و نامأنوسی را آغاز و تشویق کرده بودند. اشتهار آنها و عتباری که در سال&zwnj;های پختگی خود کسب کرده بودند آنها را قادر ساخته بود که نمودهای بدیع و خارق عادتی را در ترکیب&zwnj;بندی یا رنگ&zwnj;گذاری تجربه&zwnj; کنند و به کاوش امکانات نوین هنر بپردازند. به ویژه میکل&zwnj;آنژ گه&zwnj;گاه همۀ قراردادهای متعارف را جسورانه زیرپا نهاده بود؛ خاصه در معماری که در فرصت&zwnj;های پیش&zwnj;آمده ضابطه&zwnj;های واجب&zwnj;الرعایۀ سنت کلاسیک را نادیده انگاشته بود تا بتواند ذوق و سلیقۀ خودش را دنبال کند. او کسی بود که مخاطبان را به &rsquo;خیال&zwnj;پردازی&zwnj;ها&lsquo; و &rsquo;خلاقیت&zwnj;ها&lsquo;ی هنرمندان عادت داده بود و خود نمونۀ هنرمند نابغه&zwnj;ای بود که از کمال بی&zwnj;بدیل شاهکارهای اولیۀ خویش خرسند نبود و پیگیر و بی&zwnj;قرار شیوه&zwnj;ها و سبک&zwnj;های نوین بیان حالات هنرمندانه را می&zwnj;کاوید. کاملاً طبیعی بود که هنرمندان جوان برای آنکه مخاطبان را با خلاقیت&zwnj;های &rsquo;بدیع&lsquo; خویش شگفت&zwnj;زده&zwnj; کنند رهیافت میکل&zwnj;آنژ را جواز عمل خود بدانند. در نتیجه طرح&zwnj;های جالب&zwnj;توجهی از مساعی آنان به دست آمد. پنجره&zwnj;ای که با چهرۀ یک انسان به وسیلۀ نقاش و معماری به نام فدریکو تسوکارو طرح شده (تصویر ۲۳۱، ص۳۵۲) نمونۀ خوبی از این نوع خلاقیت&zwnj;هاست.</p>
<p style="text-align: justify;">معماران دیگری نیز بودند که به نشان دادن آگاهی و شناخت وسیع خود از هنرمندان کلاسیک علاقۀ بیشتری داشتند و به راستی از این لحاظ از استادان نسل برامانته پیشی گرفتند. بزرگترین و داناترین آنها معماری بود به نام پالادیو [که اثر معروف او ویلا روتوندا (یا ویلای گرد) نزدیک ویچنتسا است.] این بنا نیز از لحاظی یک نوپردازی است؛ زیرا چهار نمای یکسان در چهار طرف آن دیده می&zwnj;شود که هر کدام دارای یک ورودی مسقف به شکل ورودی معابد ایونیایی است. (تصویر ۲۳۲، ص ۳۵۳) [...] این ساختمان با همۀ زیبایی که در معماری تلفیقی آن وجود دارد آن چنان ساختمانی نیست که کسی آرزوی زندگی کردن در آن را داشته باشد. عشق &rsquo;نوآوری و جلوه&zwnj;گری&lsquo; هدف متعارف معماری را تحت&zwnj;الشعاع قرار داده است.&raquo; (ص ۳۵۱- ۳۵۳)</p>
<p style="text-align: justify;">[نوآوری گاهی از طریق نادیده گرفتن مقاصد یک هنر رخ می&zwnj;نمایاند.]</p>
<p style="text-align: justify;">[۵] &laquo;دیدگاه چلینی نمونۀ تمام&zwnj;عیار کوشش&zwnj;های پرتب&zwnj;وتاب آن دوره است برای آفریدن آثاری &rsquo;جالب&zwnj;تر&lsquo; و &rsquo;غیرمعمول&zwnj;تر&lsquo;. در نقاشی&zwnj;های یکی از شاگردان کوردجو به نام پارمیجانینو با ذهینیت مشابهی روبه رو می&zwnj;شویم. من کاملاً این احتمال را می&zwnj;دهم که برخی افراد تابلوی مریم مقدس او را به دلیل تکلف و تصنعی که در کشیدن یک مضمون مقدس یه کار رفته است تاحدی ناخوشایند بیابند. (تصویر ۲۳۴، ص۳۵۵) از روانی و سادگی کار رافائل (تصویر ۲۰۳، ص۳۰۷) که مضمون مشابهی را کشیده است اثری در این تابلو دیده نمی&zwnj;شود. این تابلو مریم مقدس با گردن بلند نامیده می&zwnj;شود؛ زیرا نقاش از آنجا که علاقۀ زیادی داشته است که مریم مقدس را قشنگ و دوست&zwnj;داشتنی تصویر کند گردن او را شبیه گردن قو کشیده است. او اندازه&zwnj;های بدن را به نحو عجیب و دلخواهانه&zwnj;ای کش&zwnj;داده و دراز کرده و نسبت&zwnj;های آنها را بر هم زده است. [...] شکی نمی&zwnj;توان داشت که نقاش این تابلو را نه از روی ناآگاهی کشیده است و نه از روی لاقیدی. قصد او این است که نشان دهد که به شکل&zwnj;ها {یا عناصر تصویریِ} درازشده&zwnj;تر از معمول علاقه دارد؛ زیرا برای تأکید بیشتر بر این ویژگی کار خود ستون بلند و غریب&zwnj;المنظری را با نسبت&zwnj;های غیرعادی در پس&zwnj;زمینۀ تصویر قرار داده است. همچنین می&zwnj;خواهد نشان دهد که در خصوص کمپوزسیون تابلو به هماهنگی&zwnj;های مرسوم و قراردادی عقیده&zwnj;ای ندارد. به جای توزیع&zwnj; آدم&zwnj;های خود در طرفین مریم مقدس [که در آثار پیش از این مرسوم بوده است] جمع فشرده&zwnj;ای از فرشتگان را در گوشۀ باریکی {در سمت چپ} قرار داده و طرف دیگر را باز گذاشته است تا پیکر بلند قامت پیامبر را نشان دهد که به دلیل فاصله&zwnj;گرفتن از مریم مقدس با مقیاس کوچک نمایانده شده است؛ به طوری که سرش حتی از زانوی مریم پایین&zwnj;تر قرار گرفته است. بنابراین اگر غرابتی در این تابلو دیده می&zwnj;شود بدون شک بی&zwnj;حساب و کتاب نیست. نقاش می&zwnj;خواسته که هنجارها را نادیده انگارد. می&zwnj;خواسته نشان دهد که برای حل مسائل هماهنگی کامل راه&zwnj;حل&zwnj;هایی غیر از راه&zwnj;حل&zwnj;های کلاسیک هم وجود دارد. درست است که سادگی طبیعی {یا واقع&zwnj;نمایی&zwnj;های صریح} یکی از راه&zwnj;های رسیدن به زیبایی است؛ ولی از راه&zwnj;های غیرمستقیم&zwnj;تری نیز می&zwnj;توان به جلوه&zwnj;های جالبی دست یافت که بتوانند مطبوع طبع هنردوستان مشکل&zwnj;پسند واقع گردد. رهیافت پارمیجانینو را خواه بپسندیم و خواه نپسندیم، باید اذعان کنیم که کار او فارغ از ناهمسازی و ناهماهنگی است. شاید بتوان گفت پارمیجانینو و همۀ هنرمندان زمانۀ او که می&zwnj;خواستند دانسته و سنجیده ــ&nbsp;حتی به قیمت فدا کردن آن زیبایی &rsquo;طبیعی&lsquo; که به اهتمام استادان بزرگ هنر نقاشی قوام گرفته بود&nbsp;ــ چیزهای تازه و غیرمتعارفی بیافرینند نخستین هنرمندان &rsquo;مدرن&lsquo; بوده&zwnj;اند. خواهیم دید که در واقع آنچه در زمان حاضر هنر مدرن خوانده می&zwnj;شود می&zwnj;تواند از ضرورت مبرم مشابهی به &rsquo;اجتناب از روزمرگی و شوق رسیدن به زیبایی&zwnj;های متفاوت از زیبایی&zwnj;های طبیعی قراردادی&lsquo; ناشی شده باشد.&raquo; (ص۳۵۷)</p>
<p style="text-align: justify;">&nbsp;</p>
</div>
</div>
<div>۱. * آنچه در میان {} آمده از افزوده&zwnj;های مترجم به متن کتاب و آنچه در میان [] آمده از افزوده&zwnj;های نگارندۀ یادداشت&zwnj;هاست.</div>
<div style="text-align: justify;">۲. مأخذ: گامبریچ، ارنست. تاریخ هنر. ترجمۀ علی رامین. تهران: نشر نی، ۱۳۸۳ (چاپ سوم).</div>