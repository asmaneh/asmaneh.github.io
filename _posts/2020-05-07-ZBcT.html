--- 
title: "نصرالله و یک اتریشی شریف در ایران" 
authors: soltani 
types: blog 
featured: false
featureImg: "/assets/img/posts/ZBcT.jpg" 
slug: ZBcT 
gallery: 
- image_path: "/assets/img/posts/ZBcT.jpg" 
  title: "نصرالله و یک اتریشی شریف در ایران" 
- image_path: "/assets/img/posts/ZBcT-1.jpg" 
  title: "تصویر ۱. آلفونس گابریل و همسرش اگنس کومر گابریل در ۱۹۲۵" 
- image_path: "/assets/img/posts/ZBcT-2.jpg" 
  title: "تصویر ۲. نقشۀ سفر ۱۹۳۳ در ایران از کتاب عبور از صحاری ایران" 
- image_path: "/assets/img/posts/ZBcT-3.jpg" 
  title: "تصویر ۳. تصویر نصرالله (آقای نصرالله شیبانی در سال ۱۳۷۸) عکس از آرشیو زنده‌یاد عباس گروسی" 
- image_path: "/assets/img/posts/ZBcT-4.jpg" 
  title: "تصویر ۴. پشت‌نویس عکس از زنده‌یاد عباس گروسی: نصراله شیبانی (نصراله) راهنمای جوان گابریل. در سال ۱۳۷۸ در خور با او به عباس‌آبادِ عروسان و شورگز رفتیم (به اتفاق فرهاد ورهرام) بسیار برایمان از سفر با گابریل تعریف کرد و در فیلم عبور از صحرا [عبور از صحاری ایران] کارِ سیدی در دگافیلم هم با او مصاحبه نموده‌اند. عباس گروسی، ۸۰\/۱۱\/۸." 
- image_path: "/assets/img/posts/ZBcT-5.jpg" 
  title: "تصویر ۵. دکتر آلفونس گابریل ۱۹۷۶-۱۸۹۴" 
 
--- 
<p>راستش نیّت آدم&zwnj;ها برایم مهم است. خیلی فکر می&zwnj;کنم به اینکه یک نفر یک کاری را برای چی انجام می&zwnj;دهد و چه منافع و اهدافی دارد. در کار تحقیق دربارۀ تاریخ معماری ایران هم با انواع و اقسام آدم&zwnj;هایی سروکار داریم که نیت&zwnj;هایی داشته&zwnj;اند. ما از کارهایی که کردند و چیزهایی که نوشته&zwnj;اند و یا می&zwnj;نویسند استفاده می&zwnj;کنیم و خوشحال می&zwnj;شویم، چون گرهی از کارمان می&zwnj;گشاید؛ اما برای من همۀ اینها سبب نمی&zwnj;شود که دنبال فهمیدن نیّت طرف نباشم و در زندگی شخصی&zwnj;اش سُنجوبُنجو [۱] نکنم و از انگیزه&zwnj;ها و منافعش نپرسم هرچند ممکن است اصلاً به نتایج کارش و اعتبار علمی&zwnj;اش ارتباطی پیدا نکند؛ اما از چند بابت برایم مهم است: یکی همان اِطفای فضولی! دربارۀ مستشرقان، نه لزوماً به معنایِ بدِ آن، یعنی غربیانی که دربارۀ تاریخ و فرهنگ و معماری ایران تحقیق کرده&zwnj;اند یک فایدۀ مهم دیگر هم دارد: با توجه به نیتشان و مقاصد حرفه&zwnj;ای آنها می&zwnj;فهمیم که با چه&zwnj; دقتی کار کرده&zwnj;اند و دنبال چه جور اطلاعاتی بودند و چه چیزهایی برایشان مهم بوده است. این طیف از آگاهی&zwnj;ها جز با فضولی در زندگی ایشان به دست نمی&zwnj;آید، چه زندگی حرفه&zwnj;ای، چه زندگی شخصی. خیلی ساده است: یک جاسوسِ روس، یک وابستۀ سفارت انگلیس، یک مأمور سی&zwnj;آی&zwnj;اِی، یک عتیقه&zwnj;فروش، یک مسئول خرید موزه، یک طراحِ کودتا، یک جاسوس دوجانبه، یک تاجر، یک معدن&zwnj;یاب، یک گنج&zwnj;یاب، یک عاشق بناهای قدیمی، یک شیفتۀ علم، یک سیاحِ ماجراجو، یک معتاد به آدرنالین، یک معمادوست یا یکی که معشوقه&zwnj;اش ایرانی است، یک دنیاگریزِ فیلسوف&zwnj;مآب یا یک پدرسوختۀ بالفطره، در کار زبان&zwnj;شناسی و باستان&zwnj;شناسی و مستندنگاری و تحقیق مثل هم عمل نمی&zwnj;کنند و این نکته غیر از اینکه جالب است ما را با طیف متنوعی از منابع روبه&zwnj;رو می&zwnj;کند که استفاده از هر کدامشان راه خودش را دارد. اگر توجیهات علمی را کنار بگذارم و مثل اول نوشته روراست باشم خود این جست&zwnj;وجو دربارۀ این آدم&zwnj;ها و فهمیدن داستان&zwnj;ها و نیت&zwnj;ها و منافع مادی و غیرمادی&zwnj;شان برایم شیرین است.</p>
<p>حالا برویم سراغ &laquo;یک اتریشی شریف&raquo; در ایران. آلفونس گابریل [۲]&nbsp;پزشکی اتریشی بود که تحقیقات مهمی دربارۀ بیابان&zwnj;های ایران و آبادی&zwnj;های اطراف آنها انجام داد. او سه بار به همراه همسرش خانم آگنز کوما گابریل&nbsp;[۳]&nbsp;به ایران سفر کرد. یک بار در سال ۱۹۲۸ (۱۳۰۷) و یک بار در سال ۱۹۳۳ (۱۳۱۲) و یک بار در سال ۱۹۳۷ (۱۳۱۶). گابریل نتیجۀ سفرها و تحقیقاتش دربارۀ ایران را در ۹ کتاب منتشر کرد [۴]:&nbsp;در مشرقِ دور [۵]،&nbsp;عبور از صحاری ایران[۶]،&nbsp;از دلتنگی&zwnj;هایِ ایران [۷]،&nbsp;ایرانِ دور و وحشی[۸] ،&nbsp;مطالعه دربارۀ ایران[۹] ،&nbsp;مارکوپولو در ایران [۱۰]،&nbsp;مسافران فراموش شدۀ ایران[۱۱] ،&nbsp;جغرافیایِ دینیِ ایران [۱۲]،&nbsp;جهانِ دینیِ ایران [۱۳].</p>
<p>گابریل در پیشگفتار کتاب&nbsp;عبور از صحاری ایران&nbsp;دربارۀ انگیزه&zwnj;&zwnj;ها و احساسات و منابع و منافعش نوشته که خواندنی است و نشانی از شرافت است و آموزنده. چون آلمانی بلد نیستم مجبورم مضمون همان ترجمۀ فارسی موجود را نقل کنم:</p>
<p>کارهایی که منفعت شخصی و سوددهی ندارند، از نظر اصول اقتصادی عصر ما مدام غریب&zwnj;تر می&zwnj;شوند. در سفر ما چشم&zwnj;اندازی برای گرفتن امتیاز و موفقیت وجود نداشت و برای تلاشمان پاداشی داده نمی&zwnj;شد. فقط خواست قلبی برای اکتشاف در سرزمینی که هنوز با تمدن ما آلوده نشده بود ما را از راه&zwnj;های تازه به ایرانِ بکر می&zwnj;کشید.</p>
<p>انگیزۀ سفر ما به بکرترین سرزمین&zwnj;های روی زمین به امید یافتن چیزی گران&zwnj;بها نبود. جست&zwnj;وجو برای گنج و کشف معادن و تجارت را به دیگران وانهادیم. ما برای پیروزی در علم تلاش کردیم و دیدن مکان&zwnj;های ناشناخته و معماهای نامکشوف. ما می&zwnj;خواستیم زیبایی جهانی را ثبت کنیم که دنیای امروز غرب آن را محدود و محو می&zwnj;کرد. هدف ما بیابان&zwnj;های وحشیِ دور از آبادی&zwnj;ها بود و دیدن مکان&zwnj;هایی که انسان و حیوان و گیاه در آنها جایی ندارد و رفتن به این مکان&zwnj;ها حتی با تجهیزات برای اهل این سرزمین&zwnj;ها هم دشوار است.</p>
<p>کویرها جاذبۀ خاصی دارند و معیارهای انسانی را به سخره می&zwnj;گیرند و به&zwnj;شدت تفکرات و تأملات آدم را متأثر می&zwnj;کنند. جهانی که ما در جست&zwnj;وجویش بودیم مانند ستاره&zwnj;ای تنها، ایستا و رها از هرگونه امر گذرا، فراسوی مرگ و زندگی قرار دارد. برای بیگانگانش چیزی جز هراس ندارد؛ اما در قلب کسی که با زیبایی&zwnj;ها و هراس&zwnj;هایش آشناست شوقی بی&zwnj;حد برای بازگشت دوباره باقی می&zwnj;گذارد. کویر کسی را که یک&zwnj;بار گرفتار افسونش شده باشد، رها نمی&zwnj;کند.</p>
<p>از طریق یادداشت&zwnj;هایی که در طول سفر برداشتیم، دیده&zwnj;هایمان را منعکس می&zwnj;کنیم و سرزمینِ ناشناخته را توصیف می&zwnj;کنیم و تصویری از کویر و خطوط ارتباطی&zwnj;اش ترسیم می&zwnj;کنیم.</p>
<p>مخارج سفر ما از پس&zwnj;اندازی که سال&zwnj;های ۱۹۲۹ تا ۱۹۳۹ (۱۳۰۸ تا ۱۳۱۸) در طول خدمت برای مبارزه با مالاریا در هند- هلند اندوخته بودیم تأمین شد. در ژوئيۀ ۱۹۳۹ گمان می&zwnj;کردیم که به علت مشکلات مالی باید سفرمان را قطع کنیم. از مشهد به برخی مؤسسات علمی اتریش و آلمان که قبلاً نیز در سال ۱۹۲۸ کمک&zwnj;هایی فراوانی به ما کرده بودند متوسل شدیم و با حمایت آنها توانستیم برنامۀ خود را به پایان برسانیم. از همۀ اشخاص که ما را در این راه یاری دادند متشکریم.</p>
<p>دکتر گابریل اینها را از سر صدق نوشته است. من که باور می&zwnj;کنم. البته به خاطر &laquo;نصرالله&raquo;. نصرالله جوان ۱۷، ۱۸ ساله&zwnj;ای بود که در سال ۱۹۳۳ به گروه خانم و آقای گابریل پیوست و آنها درباره&zwnj;اش نوشته&zwnj;اند: &laquo;برای ما نصرالله که جوانی خوش&zwnj;طینت و پاک و سخت&zwnj;کوش و خستگی&zwnj;ناپذیر بود، عزیزتر از همه بود.&raquo; و وقتی نصرالله پس از شش ماه همراهیِ گروه گابریل، به علت بیماری برادرش حسین که او هم از اعضای گروه گابریل بود، مجبور شد گروه را ترک کند نوشتند: &laquo;در آخرین شب سپتامبر ما را ترک کردند، لحظۀ وداع با دو برادری که این همه مدت به ما وفادار بودند دردناک بود. خصوصاً وداع با نصرالله. [...] آیا آنها هم ناراحت هستند؟&raquo; تصویر نصرالله یا آقای نصرالله شیبانی را در سال ۱۳۷۸ می&zwnj;توانید ببنید. آقا نصرالله از گابریل و همسرش، در فیلم مستند عبور از صحاری ایران به کارگردانی فخرالدین سیدی به نیکی یاد می&zwnj;کند و از احترام دکتر به همسرش می&zwnj;گوید و مهربانی آنها. می&zwnj;گوید چون فرزند نداشتند می&zwnj;خواستند او را با خود به اتریش ببرند. از حقوق روزانۀ خودش و حقوق ماهیانۀ دکتر و همسرش می&zwnj;گوید و از روانی زبانِ فارسیِ آنها و اینکه گابریل سال&zwnj;ها بعد معلمی آلمانی را فرستاده بود به شورگز، روستای محل زندگی نصرالله، که او را ببیند و از احوالش باخبر شود و از او عکسی بیاندازد و برایش ببرد. گابریل نصرالله را فراموش نکرده بود. همین تعریف&zwnj;ها و همین نکتۀ ساده گابریل را می&zwnj;برد و می&zwnj;گذارد در ردیف آدم&zwnj;هایی که از نظر من شریف هستند.</p>
<p dir="rtl"><br /><br />۱- در لهجۀ کرمانی یک&zwnj;جور فضولی محققانه است!</p>
<p dir="ltr">2- Alfons Gabriel</p>
<p dir="ltr">3- Agnes Kummer Gabriel</p>
<p dir="rtl">۴-&nbsp;از خانم صفا محمودیان که در ترجمۀ نام کتاب&zwnj;های گابریل مرا راهنمایی کردند متشکرم.</p>
<p dir="ltr">5- Im weltfernen Orient: Ein Reisebericht.&nbsp;Berlin: &zwnj;Boston Oldenbourg, 1929.<br />6-&nbsp;mit Agnes Kummer Gabriel.&nbsp;Durch Persiens W&uuml;sten: Neue Wanderungen in den Trockenr&auml;umen Innerirans. Stuttgart:&nbsp;Strecker &amp; Schr&ouml;der, 1935.</p>
<p dir="rtl">همراه با آگنز کوما گابریل. با ترجمۀ فرامرز نجد سمیعی در ایران چاپ شده است.</p>
<p dir="ltr">7- mit Agnes Kummer Gabriel.&nbsp;Aus den Einsamkeiten Irans: 3. Forschungsfahrt durch die W&uuml;ste Lut und Persisch-Baločistan mit einer Reise durch S&uuml;d-Afghanistan.&nbsp;Strecker &amp; Schr&ouml;der: Stuttgart 1939.</p>
<p>گابریل همراه با آگنز کوما گابریل</p>
<p dir="ltr">8- Weites, wildes Iran: 3 Jahre Forschungsfahrten in W&uuml;sten und Steppen. Stuttgart:&nbsp;Strecker &amp; Schr&ouml;der, 1942.<br />9-&nbsp;Die Erforschung Persiens: Die Entwicklung der abendl&auml;ndischen Kenntnis der Geographie Persiens.&nbsp;Holzhausen, Wien 1952.</p>
<p>به نام&nbsp;تحقیقات جغرافیایی راجع به ایران&nbsp;با ترجمۀ فتحعلی خواجه&zwnj;نوری در ایران چاپ شده است.</p>
<p dir="ltr">10-&nbsp;Marco Polo in Persien. Wien:&nbsp;Typographische Anstalt, 1963.</p>
<p>به نام&nbsp;مارکوپولو در ایران&nbsp;دوبار چاپ شده است. یک بار با ترجمۀ کیکاووس جهانداری و یک بار ترجمۀ پرویز رجبی.</p>
<p dir="ltr">11-&nbsp;Vergessene Persienreisende. Wien:&nbsp;Notring, 1969.<br />12-&nbsp;Religionsgeographie von Persien. Wien:&nbsp;Hollinek , 1971.<br />13-&nbsp;Die religi&ouml;se Welt des Iran: Entstehung und Schicksal von Glaubensformen auf persischem Boden. Wien; K&ouml;ln; Graz: B&ouml;hlau, 1974.</p>