--- 
title: "جامعۀ بی‌انباشت" 
authors: سعید مدنی قهفرخی* 
types: bulletins 
categories: plasco 
tags: پلاسکو,ساختمان پلاسکو,نقد اجتماعی معماری,نقد اجتماعی,جامعه بی انباشت,سعید مدنی,سعید مدنی قهفرخی 
sortOrder: 3 
featured: false
slug: Pp8y 
excerpt: برخی اصرار دارند تاریخ ایران را از ورود اسلام به رسمیت بشناسند؛ گروهی تاریخ معاصر را با پانزده خرداد آغاز می‌کنند و گویی نهضت ملی و دکتر مصدق به تاریخ باستان تعلق دارد؛ دسته ای هم تاریخ معماری و صنعت و سینما و هنر را به پیروزی انقلاب ۵۷ نسبت می‌دهند. در همۀ این موارد گرایش به نفی تاریخ و گذشته وجود دارد. کسی که مدعی می‌شود برای اولین بار موضوع یا مسئله‌ای را مورد بررسی قرار داده در واقع سعی دارد بر انباشتی از تجربه و دانش پیش از خود سرپوش بگذارد. 
--- 
<p style="text-align: justify;">چرا آتش&zwnj;سوزی و ریزش یک ساختمان قدیمی مهم است و اینچنین مورد نقد قرار می&zwnj;گیرد؟ به خصوص وقتی که پس از تخریب، برجی مرتفع تر، زیباتر با کاربری بهتر و گنجایش بیشتر جای آن ساخته می&zwnj;شود؟ همین سئوالات را می&zwnj;توان دربارۀ کارخانۀ ارج یا آزمایش یا تولید پیکان یا ده&zwnj;ها مورد مشابه هم داشت. راه دور نرویم، همین آتش سوزی و غرق شدن نفت&zwnj;کش ایرانی که این روزها ده&zwnj;ها خانواده را عزادار کرده و میلیون&zwnj;ها دلار سرمایۀ ملی را به دریا ریخته است چه تفاوتی با آتش سوزی پلاسکو دارد؟ بی&zwnj;راه نیست اگر مدعی شویم جامعه ایران ذره ذره در حال سوختن و ریزش است. آیا در این ویرانه سازی و مرگ مداوم چشم&zwnj;اندازی از آبادی و حیات هست؟<br />از همۀ این موارد و تجارب دو ویژگی مهم را در جریان گذار جامعه ایرانی مشاهده می&zwnj;کنیم. اول آنکه در تولید، اعم از ساختمان، صنعت و کشاورزی، کمتر شاهد انباشت تجربه و دانش گذشته هستیم. همیشه برای حرکت روبه جلو از گذشته تمام و کمال صرفنظر می&zwnj;کنیم. گویی در گذشته هیچ چیز با ارزشی برای حال و آینده وجود ندارد. نکته جالب این است که در حوزه&zwnj;هایی مثل فرهنگ و دین که سنت از حمایت نهادهای قوی و قدرتمند برخوردار است این منازعه اغلب به سود سنت و گذشته خاتمه می&zwnj;یابد. اما در نظام بی&zwnj;پشت و پناه تولید به ویژه صنعت و ساختمان که هیچ نهاد قدرتمندی وجود ندارد تا از خوب و بد تجارب آن دفاع کند، تخریب و نابودی و غارتگری بی هیچ مانعی رواج دارد. از این رو انباشت در این بخش&zwnj;های بی&zwnj;دفاع کمتر و کمتر ایجاد می&zwnj;شود.<br />ویژگی دوم که در حادثه پلاسکو به روشنی ملاحظه می&zwnj;شود انقطاع تاریخی است. تمایل به انقطاع از خصایص مهم هم در فرایند گذار جامعه و هم از ویژگی&zwnj;های جامعۀ نخبگان ایرانی است. بارها در گفتگوهای روزمره با دانشجویان و استادان این جمله را شنیده ایم که: &laquo;من برای اولین بار چنین و چنان کردم و مسئله یا موضوعی را بررسی کردم.&raquo; جالب اینجاست که در اغلب موارد این جمله به عنوان نقطه قوت گفته می&zwnj;شود. تمایل به انقطاع در تاریخ هم وجود دارد. برخی اصرار دارند تاریخ ایران را از ورود اسلام به رسمیت بشناسند؛ گروهی تاریخ معاصر را با پانزده خرداد آغاز می&zwnj;کنند و گویی نهضت ملی و دکتر مصدق به تاریخ باستان تعلق دارد؛ دسته ای هم تاریخ معماری و صنعت و سینما و هنر را به پیروزی انقلاب ۵۷ نسبت می&zwnj;دهند. در همۀ این موارد گرایش به نفی تاریخ و گذشته وجود دارد. کسی که مدعی می&zwnj;شود برای اولین بار موضوع یا مسئله&zwnj;ای را مورد بررسی قرار داده در واقع سعی دارد بر انباشتی از تجربه و دانش پیش از خود سرپوش بگذارد.<br />حادثه پلاسکو نمودی از این ویژگی&zwnj;هاست. به زودی برجی زیبا یا زشت بر خاکستر پلاسکو ساخته خواهد شد در حالی که سازندگان آن تمایلی به پیوند این پروژه با سوابق تاریخی و پیشینی پلاسکو ندارند؛ گویی اصلا پلاسکویی نبوده، نه خانی آمده و نه خانی رفته است! در چنین جامعه ای توسعه یا ممکن نخواهد بود یا بسیار پرهزینه محقق می&zwnj;شود.</p>
<p style="text-align: justify;">&nbsp;</p>
<p style="text-align: justify; padding-right: 40px;">* پژوهشگر مسائل اجتماعی ایران</p>