--- 
title: "«فاصله»‌ای که همۀ «رابطه»ها را نجات می‌دهد" 
authors: badri 
types: blog 
featured: false
slug: ZpKjE 
--- 
<p dir="RTL"><span lang="FA">برای انسان امروز که می&zwnj;تواند ساعت&zwnj;ها گوشی را در دست بگیرد و به این پهلو و آن پهلو غلت بزند، فاصله&zwnj;گذاری و یا دوری&zwnj;گزینی اجتماعی نباید مفهومی غریب و کاری دشوار باشد</span><span dir="LTR">.</span></p>
<p dir="RTL"><span lang="FA">آنچه ویروس جدید کرونا این روزها به ما و اغلب مردم جهان تحمیل می&zwnj;کند، مثل اغلب بیماری&zwnj;ها شبیه رفتارهای انسانی است که صورتی فرگشته به خود گرفته است. این رفتارها را می&zwnj;توان در نقشه نیازهای معاصر انسان و اختراع&zwnj;ها و ابداع&zwnj;های او برای پاسخ به این نیازها ردیابی کرد. صحنه جمع شدن در مقابل تلویزیون و تماشای جمعی فیلم در چند دهه به صحنه&zwnj;ای از افراد پراکنده در خانه&zwnj;ها تبدیل شده است که هر یک جداگانه در گوشی خود خزیده&zwnj;اند. گروه&zwnj;های مجازی رونقی بیش از فروم&zwnj;های اجتماعیِ رودرو یافته&zwnj;اند. قدم زدن در بازار در برابر خرید آنلاین به پروژه&zwnj;ای بزرگ و طاقت&zwnj;فرسا تبدیل شده است. صدای موسیقی از مجرای هدفون است که به گوش می&zwnj;رسد و کمتر پیش می&zwnj;آید که کسی اختیار کلیدهای نرم&zwnj;افزار پخش موسیقی را با دیگری شریک شود. ما انزوا را خود خواسته&zwnj;ایم و پیش از آن که ویروس کرونای ۲۰۱۹ دست به کار شود، زندگی منفرد را بر زندگی اجتماعی غلبه داده&zwnj;ایم</span><span dir="LTR">.</span></p>
<p dir="RTL"><span lang="FA">کریستوفر الکساندر، معمار و نظریه&zwnj;پرداز، می&zwnj;گوید: &laquo;نوعی نابسامانی عاطفی و احساسی جدید، یعنی شکلی از برون&zwnj;هراسی در شهرهای امروزی وجود دارد. قربانیان این نابسامانی از رفتن به بیرون از خانه&zwnj;هایشان یا حتی پُست کردن یک نامه و یا رفتن به عطاری بیم دارند و به طور دقیق&zwnj;تر از رفتن به بازار می&zwnj;ترسند&raquo;. الکساندر این&zwnj;ها را سال&zwnj;ها پیش از آن نوشته است که سخنی از فراگیری ویروس کرونا و ضرورت فاصله&zwnj;گذاری اجتماعی</span><span dir="LTR"> (Social Distancing) </span><span lang="FA">در میان باشد</span><span dir="LTR">.</span></p>
<p dir="RTL"><span lang="FA">ما ایرانی&zwnj;ها جلوه&zwnj;ای معنادار از برون&zwnj;هراسی و نابلدی در برقراری روابط اجتماعی را در یک روز خاص بیش از هر زمان دیگری می&zwnj;توانیم درک کنیم. آمار نزاع در روز سیزدهم فروردین سال&zwnj;های گذشته نشان می&zwnj;دهد مردم حتی در روزی که زیراندازهایشان را به فاصله دوجفت کفش از هم پهن می&zwnj;کنند، چندان بیشتر از روزهای دیگر نمی&zwnj;توانند همدیگر را تحمل کنند</span><span dir="LTR">.</span></p>
<p dir="RTL"><span lang="FA">الکساندر وجود این فاصله عمیق اجتماعی را متأثر از نبود یک فاصله کالبدی ضروری در بافت شهری می&zwnj;داند؛ &laquo;فاصله&raquo;&zwnj;ای کالبدی که خود عین &laquo;رابطه&raquo; اجتماعی است. او می&zwnj;گوید: &laquo;این نابسامانی ممکن است به دلیل نبود زمین&zwnj;های باز عمومی تقویت شود؛ و یا به خاطر زندگی در محیطی که مردم در آن احساس می&zwnj;کنند هیچ حقی برای بیرون رفتن و حضور در جلوِ خانه&zwnj;هایشان ندارند</span><span dir="LTR">.&laquo;</span></p>
<p dir="RTL"><span lang="FA">در واقع زمین&zwnj;های باز عمومی دو عملکرد اجتماعی ویژه دارند: نخست این که احساس راحتی و آسایش را برای مردم در محیط بیرون از ساختمان&zwnj;ها و در قلمرو خصوصی&zwnj;شان فراهم می&zwnj;آورند و بنا بر این به آن&zwnj;ها امکان ارتباط با سیستم اجتماعی بزرگ&zwnj;تر را می&zwnj;دهند، دوم این که به عنوان محل دیدار برای ساکنان محدوده عمل می&zwnj;کنند؛ یعنی محلی برای تبادل دانسته&zwnj;ها و خواسته&zwnj;ها و احساسات و برقراری رابطه اجتماعی</span><span dir="LTR">.</span></p>
<p dir="RTL"><span lang="FA">در زمانه&zwnj;ای که محله&zwnj;ها از عرصه&zwnj;ای گسترده در پهنه زمین به اقامت&zwnj;گاه&zwnj;هایی عمودی تبدیل شده&zwnj;اند و مردم هیچ ارتباطی با همسایگانشان ندارند جز آن که در راه&zwnj;پله&zwnj;ها و آسانسور همدیگر را ببینند و سال نو را تبریک بگویند، و یا هزینه تعمیرات ساختمان را با هم تسویه کنند، زمین&zwnj;های باز عمومی معنا و کارکردهای روان&zwnj;شناختی عمیق&zwnj;تر و مهم&zwnj;تری به خود می&zwnj;گیرند</span><span dir="LTR">.</span></p>
<p dir="RTL"><span lang="FA">فضاهای باز عمومی به عنوان یک &laquo;فاصله&raquo; کالبدی، چطور می&zwnj;توانند عین &laquo;رابطه&raquo; اجتماعی باشند، طوری که نبود آن&zwnj;ها در فشرده&zwnj;ترین صورت از اجتماع خانه&zwnj;ها و خانواده&zwnj;ها و افراد، نوعی &laquo;فاصله&zwnj;گذاری&raquo; قهری را به بار آورد؟</span></p>
<p dir="RTL"><span lang="FA">این تعارض ظاهری را توجه به معنای &laquo;فضا&raquo; در معماری رفع می&zwnj;کند؛ &laquo;پیِر فُن مایس&raquo;، معمار و نظریه&zwnj;پرداز می&zwnj;گوید: &laquo;برای معمار فضا یا فاصله، هیچ و پوچ نیست، بلکه برعکس، کار اصلی او ایجاد جای خالی است تا چیزها را در بر بگیرد. معمار به فضا شکلی قطعی می&zwnj;دهد تا آسایش و آزادی برای حرکت نسبی مورد نیاز مردم حاصل شود&raquo;. به قول او &laquo;فضای خالی وجود ندارد. فضا نیز مانند هرچیز، جای خود، مکان خود و وضعیت خود را دارد&raquo;</span></p>
<p dir="RTL"><span lang="FA">در مورد زمین&zwnj;های باز عمومی نیز چنین است. این فضاها اگرچه با فاصله گرفتن ساختمان&zwnj;ها از یکدیگر تعریف می&zwnj;شوند، اما خود مجموعه&zwnj;ای از رابطه&zwnj;ها را سازمان می&zwnj;دهند که این رابطه&zwnj;ها حیات اجتماعی را تضمین می&zwnj;کنند؛ تا جایی که الکساندر معتقد است &laquo;بدون زمین&zwnj;های باز عمومی هیچ نظام اجتماعی&zwnj;ای نمی&zwnj;تواند به حیات خود ادامه دهد.&raquo;</span></p>
<p dir="RTL"><span lang="FA">این فضاها وظیفه&zwnj;ای بیش از محل ملاقات همسایگان را به عهده دارند. در واقع این فضاها که با محل سکونت و یا کار اهالی محدود و تعریف شده&zwnj;اند، مانند یک منشور نیروهای نقاط تعریف خود را هم&zwnj;گرا، متعادل و متمرکز می&zwnj;کنند. فُن مایس توجیه فضایی این پدیده اجتماعی را چنین بیان می&zwnj;کند: &laquo;ما انسان&zwnj;ها نیازی نداریم که از تمام جزییات آگاه باشیم تا بتوانیم تصوری کلی از فضای محل حضورمان به دست بیاوریم&nbsp; ... عناصری که فضا را تعریف می&zwnj;کنند، تصویر نمی&zwnj;سازند، بلکه میدانی از نیروهای نابرابر اما کم&zwnj;وبیش متعادل را پدید می&zwnj;آورند. نیروی این میدان هنگامی افزایش می&zwnj;یابد که اجزای تعریف&zwnj;کننده فضا منفرد نباشند، بلکه مکمل هم باشند و متوجه یک نقطه شوند&raquo;</span><span dir="LTR">.</span></p>
<p dir="RTL"><span lang="FA">پیش از دوران صنعتی&zwnj; شدن شهرها، سخن گفتن از ضرورت ایجاد زمین&zwnj;های باز عمومی دلیلی نداشت. چون این زمین&zwnj;ها خودبه&zwnj;خود و ناخودآگاه میان خانه&zwnj;ها و کارگاه&zwnj;ها وجود داشتند و نیازی به سخن گفتن درباره آن&zwnj;ها نبود. اما وقتی ساختمان&zwnj;های شهر توده&zwnj;هایی متراکم و به&zwnj;هم&zwnj;چسبیده را می&zwnj;سازند که این توده&zwnj;ها فقط با خیابان و بزرگراه از هم جدا می&zwnj;شوند، زمین&zwnj;های باز عمومی باید به طور مجزا، با تأمل و در فرصت کافی طراحی شوند و به عنوان نیازی اجتماعی و اساسی به اجرا دربیایند</span><span dir="LTR">.</span></p>
<p dir="RTL"><span lang="FA">در زمانه&zwnj;ای که به قول &laquo;لوییس مامفورد&raquo;، جامعه&zwnj;شناس و فیلسوف فن&zwnj;آوری &laquo;حتی در زمین&zwnj;های مسکونی&zwnj;ای که ۱۲ خانواده در آن&zwnj;ها ساکن&zwnj;اند، اغلب فقدان مکان&zwnj;های ملاقات عمومی برای مادرها آشکار است؛ جایی که در یک روز خوب زیر یک درخت بزرگ یا زیر سایبان یک آلاچیق برای خیاطی کردن و یا گپ&zwnj;وگفت جمع شوند، در حالی که کودکانشان در کالسکه خوابیده&zwnj;اند و یا بچه&zwnj;هایشان اینجا و آنجا بازی می&zwnj;کنند&raquo;. توجه کنیم که در نظر مامفورد، محل زندگی ۱۲ خانواده، مقداری است که دیگر نمی&zwnj;توان از نیازهای اساسی و اجتماعی آن مانند زمین باز عمومی صرف نظر کرد! در کوچه و خیابان ما چند خانواده در خانه&zwnj;هایی روی هم و چسبیده&zwnj; به&zwnj; هم زندگی می&zwnj;کنند که یکدیگر را نمی&zwnj;شناسند، زمین باز عمومی برای ملاقات هم ندارند و حتی نیاز آن را هم احساس نمی&zwnj;کنند؟</span></p>
<p dir="RTL"><span dir="LTR">]</span><span lang="FA">این نوشته با اندکی تغییر در خبرگزاری ایرنا منتشر شده است]</span></p>