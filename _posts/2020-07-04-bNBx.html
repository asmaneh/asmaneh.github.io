--- 
title: "تهران کارگاه ساختمانی" 
authors: z.mohammadi 
types: blog 
featured: false
slug: bNBx 
--- 
<div>
<div>
<p style="text-align: justify;">در کنار رویداد&zwnj;ها و نشست&zwnj;هایی که در گوشه و کنار تهران در حوزۀ معماری برگزار می&zwnj;شود، گه&zwnj;گاه خبر از برگزاری یکی دیگر از نشست&zwnj;های &laquo;تهران کارگاه ساختمانی&raquo; به گوش می&zwnj;رسد که من به واسطۀ آشنایی با نگار صبوری[۱]، یکی از اصلی&zwnj;ترین برگزارکنندگان و مجری این نشست&zwnj;ها، با آنها آشنا شدم و در تعدادی از جلسه&zwnj;های آن شرکت کردم. این گزارش برای دعوت به شرکت در این جلسات نیست. حتی مطمئن نیستم که این جلسات ادامه خواهند داشت یا نه. اینها تنها گزارشی از پرسش اصلی&zwnj;ای که در رابطه با این جلسات در ذهن داشتم و گفت&zwnj;وگو&zwnj;هایی که درباره&zwnj;ی آن با نگار صبوری و مهدی گلچین&zwnj;عارفی[۲]، شکل گرفت است.</p>
<p style="text-align: justify;">نشست&zwnj;های تهران کارگاه ساختمانی، همچون دیگر رویداد&zwnj;های معماری، در جهت آبادانی تهران برگزار می&zwnj;شود؛ اما برخلاف بسیاری از آنها که درباره&zwnj;ی چگونه ساختن صحبت می&zwnj;کنند، در شرایط فعلی تهران، بیش از هر چیز ما را تشویق به نساختن می&zwnj;کند و از خسارت&zwnj;های جبران&zwnj;ناپذیر فرهنگ ساخت&zwnj;وساز زدگی آگاه می&zwnj;کند. من مانند خیلی&zwnj;های دیگر با این پرسش وارد این نشست&zwnj;ها می&zwnj;شدم که در برابر ساخت&zwnj;وساز بی&zwnj;رویه در ایران چه باید کرد؟ شرکت در جلسات موجب می&zwnj;شد آگاهی&zwnj;ام در رابطه با این دغدغه&zwnj;ی مشترک از دیدگاه متخصصان حوزه&zwnj;های مختلف معماری، محیط زیستی، اقتصادی، علوم اجتماعی، سینما و غیره بیشتر شود؛ اما همچنان از اینکه راهکار مشخصی ارائه نمی&zwnj;شود و من نمی&zwnj;توانم در این رابطه کاری از پیش ببرم مستاصل می&zwnj;شدم.</p>
<p style="text-align: justify;">عنوان آخرین جلسه&zwnj;ای که از این نشست&zwnj;ها برگزار شد &laquo;تهران کارگاه ساختمانی و سینما&raquo; بود. در این جلسه سکانس&zwnj;هایی از اولین فیلم&zwnj;ها و سریال&zwnj;هایی که در حدود سی سال پیش در سینما و تلویزیون پخش شده بود را نشان دادند که در آنها همین پیام، یعنی خسارات ناشی از ساختمان&zwnj;سازی&zwnj;های تهران، به صورتی هنرمندانه، تذکر داده می&zwnj;شد. در نتیجه می&zwnj;دیدیم که این پیام&zwnj;ها حدود ۳۰ سال است در گوش ما می&zwnj;پیچند و با این حال این روند همچنان ادامه دارد. در این جلسه مصمم شدم در فرصتی ایده&zwnj;ی نشست&zwnj;های تهران کارگاه ساختمانی برای متوقف کردن این بحران را از خانم صبوری بپرسم.</p>
<p style="text-align: justify;">در دو جلسه که این پرسش را با خانم صبوری و آقای عارفی در میان گذاشتم ایشان پاسخ دادند: بله حل این بحران غیرممکن به نظر می&zwnj;رسد. قصد ما هم ترویج راهکار و ایده&zwnj;ای مشخص نیست؛ بلکه فقط تشویق به حساسیت، توجه و آگاهی هرچه بیشتر است. البته راهکارهایی هم وجود دارد؛ اما هر راهکاری که مطرح شود، بیم آن می&zwnj;رود که دلمان را به همان راهکار خوش کنیم و ریشه&zwnj;های اصلی این معضل را فراموش کنیم. همان&zwnj;طور که می&zwnj;بینیم در مقابل جریان ازبین&zwnj;بردن باغ&zwnj;ها، تخریب خانه&zwnj;های تاریخی و پیش&zwnj;روی شهرها در کوه واکنش نشان می&zwnj;دهیم؛ اما انگار اصل موضوع که ساخت&zwnj;وساز زدگی است را پذیرفته&zwnj;ایم. به این معنی که برای آبادانی اولین چیزی که به ذهنمان می&zwnj;رسد ساخت&zwnj;وساز است. معمولاً وقتی سازمانی با بودجه&zwnj;ای افزوده مواجه می&zwnj;شود، به نظرش می&zwnj;رسد اگر دو ساختمان دیگر هم به آنجا اضافه شود پیشرفت بیشتری می&zwnj;کنند. همچنین برای آبادانی شهرها اول از همه پل و جاده می&zwnj;سازند و ناگهان با این مواجه شده&zwnj;ایم که سرمایه&zwnj;ی بسیار گزافی در کل کشور، به جای رفع یکی از دردهای جامعه یا افزایش امکانات آن شود، به سنگ&zwnj;هایی بی&zwnj;مصرف تبدیل شده است.</p>
<p style="text-align: justify;">خیلی از ما هنوز خیال می&zwnj;کنیم مشکل ما در تهران کمبود خانه است! درحالی&zwnj;که نمی&zwnj;دانیم چه تعداد خانه بدون سکنه وجود دارد که فقط از این دست به آن دست مبادله می&zwnj;شوند. اگر راهکار می&zwnj;خواهید، یکی از بزرگ&zwnj;ترین راهکارها همین است که این تفکر ساخت&zwnj;وساز زدگی را تغییر دهیم تا بدانیم پیشرفت شهرها برابر با ساخت&zwnj;وساز نیست و تأمل درباره&zwnj;ی ساختن نیز به معنای مخالفت با پیشرفت و آبادانی نیست. بیشتر ما دنبال راهکارهای کوتاه مدت هستیم نه بلند مدت. حتی مرمت و احیای خیلی از بناهای تاریخی در جهت سرمایه&zwnj;گذاری&zwnj;هایی انجام می&zwnj;شود که سود کوتاه مدت دارند. اگر مسائل اقتصادی برای حل این معضل مانع ایجاد کرده است، پس خلاقیت این است که همین مساله&zwnj;ی اقتصاد را دور بزنیم نه اینکه خلاقیت ما در جهت سود اقتصادی هر چه بیشتر در مدتی کوتاه باشد.</p>
<p style="text-align: justify;">شاید ما دیگر یا این بحران ساخت&zwnj;وساز زدگی را فراموش کرده&zwnj;ایم و به درد کشیدن از آن عادت کرده&zwnj;ایم یا خیال می&zwnj;کنیم کاملاً به این مشکل و ریشه&zwnj;های آن واقفیم؛ درحالی&zwnj;که آگاهی خیلی از ما در حد همان سیل اخباری که از اینجا و آنجا بر سرمان ریخته است. خودمان کمتر درباره&zwnj;اش کنکاش کرده&zwnj;ایم. خیلی از ما که گوشمان از معضلات ساختمان&zwnj;سازی در تهران پر شده است، حتی خبر نداریم با اضافه&zwnj;کردن فقط یک طبقه مسکونی بر روی یک آپارتمان دقیقاً چه میزان از سرمایه&zwnj;های آن محله به رایگان خرج می&zwnj;شود. پس در رابطه با اینکه می&zwnj;گویی ما ۳۰ سال است که این موضوع را می&zwnj;دانیم و این جریان همچنان ادامه پیدا کرده است؛ باید بگویم شاید خیال می&zwnj;کنیم که می&zwnj;دانیم. فقط شبحی از آن موضوع را شناخته&zwnj;ایم و این شبح توان ما برای قد علم کردن را می&zwnj;بلعد. این توهم دانستن خودش معضل بزرگی است.</p>
<p style="text-align: justify;">همچنین اگر تصور این است که تا زمانی که سرمایه&zwnj;گذاری در ساخت&zwnj;وساز سود فراوانی دارد این بحران قابل حل شدن نیست باید بگوییم قاچاق مواد مخدر یا آدم ربایی هم سود فراوانی دارد؛ اما چه&zwnj;طور است که این نوع درآمد، مانند ساخت&zwnj;وساز، عمومیت ندارد؟ چون جامعه برای کنترل آن فرهنگ&zwnj;سازی کرده است و سنت&zwnj;هایی اخلاقی برای آن شکل داده است. اگر کاملاً به فاجعه و زشت بودن این مساله&zwnj;ی ساخت&zwnj;وساز زدگی واقف بودیم برای کنترل آن هم راهی پیدا می&zwnj;کردیم. وقتی یک بحران خیلی بزرگ می&zwnj;شود، دیگر بخشی از وضع موجود قلمداد می&zwnj;شود. وقتی یک حقیقت کاملاً روشن باشد دیگر دیده نمی&zwnj;شود. هدف ما این است که در این باره بیشتر توجه کنیم. خیلی از ما فقط به دنبال راهکار یا فرمان گرفتن هستیم تا وارد عمل شویم. کارهای ما این روزها تنها به واکنش&zwnj;هایی پراکنده تبدیل شده است که به اتفاق&zwnj;های جدید می&zwnj;دهیم. خبری در جایی پخش می&zwnj;شود و ما انگار که دقیقاً منتظر فاجعه&zwnj;ای بودیم فقط واکنش نشان می&zwnj;دهیم؛ اما کمتر خودمان از پیش به عمق آن موضوع اندیشیده&zwnj;ایم تا کنشگرانه عمل کنیم.</p>
<p style="text-align: justify;">&nbsp;صحبت&zwnj;هایی که با ایشان داشتم مدت&zwnj;ها در ذهنم می&zwnj;چرخید. چیزهایی از آن را روی کاغذ آورده بودم؛ اما همچنان قدرت کامل کردن و انتشار آنها را نداشتم. هر اتفاق ناگواری که می&zwnj;رسید منتظر بودم مدتی بگذرد و بعد بنویسم. گویی در میان سیل حوادث ناگوار، از اینکه من هم بخواهم درد کهنه&zwnj;ی دیگری را بازگو کنم احساس خوبی نداشتم. تا اینکه امروز عصر، با دوستی درددل می&zwnj;کردیم و صحبت&zwnj;ها از گلایه&zwnj;هایی کوچک رسید به درد&zwnj;هایی کهنه، مشترک و بزرگتر و هر دو اعتراف کردیم این درد آنقدر قدیمی و به نظر حل&zwnj;نشدنی است که فراموش کرده بودیم درد اصلی&zwnj;مان چیست و به جای آن به مسائل کوچک&zwnj;تر و پراکنده غر می&zwnj;زنیم. همین اتفاق بار دیگر من را یاد این جمله انداخت که &laquo;وقتی یک بحران خیلی بزرگ می&zwnj;شود، دیگر بخشی از وضع موجود قلمداد می&zwnj;شود&raquo;. این تلنگر انرژی را در من برانگیخت تا بتوانم این گزارش نیمه&zwnj;تمامم را برای انتشار آماده کنم.</p>
<p style="text-align: justify;">با خود اندیشیدم که بالاخره معاینه کردن هر زخمی درد دارد. نیت این نشست&zwnj;ها اصلاً همان بوده است که کسی از میان برخیزد و بگوید آهای! حواستان هست که کارد دیگر به استخوانمان رسیده است؟ یادآوری این موضوع دردمان را بیشتر می&zwnj;کند و ممکن است خیلی&zwnj;هامان مانند من با گلایه و درد پاسخ دهیم: آآآه، خودم می&zwnj;دانم؛ اما مگر کاری هم می&zwnj;شود کرد؟ و پاسخش شاید این باشد که من هم مطمئن نیستم؛ لااقل دست&zwnj;وپا که می&zwnj;شود زد؛ تا مبادا روزی برسد که دست&zwnj;وپایمان کاملاً بی&zwnj;حس شوند. تاریخ می&zwnj;گوید این دست&zwnj;وپا زدن&zwnj;ها بی&zwnj;نتیجه نمی&zwnj;ماند.</p>
<p style="text-align: justify;">&nbsp;</p>
</div>
</div>
<div style="padding-right: 40px;"><span style="font-size: 10pt;">۱. معمار، پژوهشگر و مدرس دانشگاه</span></div>
<div style="text-align: justify; padding-right: 40px;"><span style="font-size: 10pt;">۲. معمار، پژوهشگر و مدرس دانشگاه</span></div>