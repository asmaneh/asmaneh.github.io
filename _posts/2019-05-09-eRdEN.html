--- 
title: "پرسشی درباره تاریخ‌نگاری هنر ایران" 
authors: zarei 
types: blog 
featured: false
slug: eRdEN 
--- 
<div>
<div>
<p>از میان پژوهشگرانِ تاریخ هنر ایران، عده&zwnj;ای توان خود را -به جای شناخت جزئیات و دقایق آثار- بر تحلیل&zwnj;های کلان متمرکز می&zwnj;کنند. در میان این جامعه کوچکتر نیز افرادی وجود دارند که می&zwnj;کوشند از ویژگی&zwnj;های کلان تاریخ&zwnj;نگاری هنر ایران به مثابه یک فعالیت پژوهش تاریخ&zwnj;مند پرده بردارند. ویژگی&zwnj;های زمان&zwnj;مند و برساخته&zwnj;ای که گاه بدیهی و دائمی در نظر گرفته می&zwnj;شوند و رسوب زمان راه را بر تغییر و نقد آنها می&zwnj;بندد. یکی از پژوهشگران فعال این حوزه یوکا کادوی[۱]، تاریخ&zwnj;نگار برجسته ژاپنی در حوزه هنر است که طی دو دهه کوشیده شکل&zwnj;گیری تاریخ&zwnj;نگاری هنر اسلامی و ایرانی را از حیث تاریخی بررسی کند و مانع از رسوب روش&zwnj;های مفروض این حوزه به مثابه بدیهیات شود. کادوی در سال ۲۰۰۵ درجه دکتری هنر اسلامی را از دانشگاه ادینبرو[۲]&nbsp;اسکاتلند دریافت کرده و پیش از آن مدتی را در مؤسسات پژوهشی بین&zwnj;المللی از دوحه تا شیکاگو گذرانده است. فارغ از دایره وسیع علایق پژوهشی او که دوره&zwnj;های گوناگون هنر اسلامی را در بر می&zwnj;گیرد، او گاهی نیز این موضوع را به مثابه پدیده&zwnj;ای مدرن بررسی می&zwnj;کند و&nbsp;- به عقیده من- می&zwnj;کوشد مانع از محدودشدن این موضوع در دل تاریخ شود. کتاب شکل&zwnj;گیری هنر ایرانی[۳]&nbsp;نیز که کادوی سرپرستی نویسندگان آن را به عهده دارد، گواه دیگری بر این تلاش اوست. از همین رو می&zwnj;کوشم در اینجا بخش&zwnj;هایی از مقاله نخست این کتاب را معرفی کنم، سپس از مقاله دیگری از همین متن نکاتی بیاورم و در انتها پرسشی را مطرح کنم که به گمانم از نقاط تأمل&zwnj;برانگیز در این کتاب است.&nbsp;</p>
<p>مطلعِ کتاب نوشته&zwnj;ای نه چندان مختصر از کادوی است که از امکان یا عدم امکان &laquo;تعریف&zwnj;پذیری مفهوم هنر ایرانی&raquo; سخن بگوید. در نخستین سطور این متن، نویسنده از برخی ویژگی&zwnj;های تاریخی هنر ایران سخن می&zwnj;گوید و تلاش می&zwnj;کند جایگاه تاریخی این مفهوم و اهمیت بررسی آن را شرح دهد. اما در ادامه کادویِ منتقد و تحلیل&zwnj;گر وارد ماجرا می&zwnj;شود و با تأکید بر تاریخی بودن مفهوم هنر ایرانی نشان می&zwnj;دهد که این پدیده عمدتاً بر اساس تلاش&zwnj;های پژوهشگران و جمع&zwnj;آوری&zwnj;کنندگان عتیقه&zwnj;جات در سده&zwnj;های ۱۹ و ۲۰ مفصل&zwnj;بندی شده است. تلاشی که به اعتقاد او سبب شده چگونگی نمایش هنر ایرانی در موزه&zwnj;ها و چگونگی تحقیق درباره آن [به صورتی خاص] تعیین شود. کادوی که این تصویر انتزاعی و برساخته را نه ساخته خالص فرهنگ ایرانی، که برساخته روابط تاریخی و افراد مؤثر می&zwnj;داند؛ نشان می&zwnj;دهد که شبکه&zwnj;ای از روابط و فعالیت&zwnj;های گوناگون این پدیده را طی زمان به وجود آورده است. او بی&zwnj;آنکه بخواهد به وجوه درست و نادرست این مفهوم بپردازد یا از فواید و مضار کاربرد آن سخن بگوید، وجود و اهمیت آن را می&zwnj;پذیرد؛ و&nbsp;در گام بعد روشی نسبتاً نو برای نقد تاریخی آن به کار می&zwnj;گیرد. روشی که فرض اصلی آن، وجود چارچوب&zwnj;های خاص ملی برای شناخت هنر ایران در سده&zwnj;های ۱۹ و ۲۰ میلادی است. در واقع کادوی برای بررسی مفهوم هنر ایرانی و اهمیت آن -بی&zwnj;آنکه تأثیر چارچوب&zwnj;های کلانی چون گفتمان تاریخ&zwnj;نگاری هنر غرب را انکار کند- می&zwnj;کوشد تأثیر چارچوب&zwnj;های خردتری چون فعالیت&zwnj;های ملی اروپاییان در این حوزه را ببیند. از همین روست که نویسندگان این کتاب، رشته تاریخیِ تاریخ&zwnj;نگاری هنر ایران را در کشورهای گوناگون اروپایی (چک و لهستان تا فرانسه و آلمان و انگلستان) پی گرفته&zwnj;اند و کوشیده&zwnj;اند نشان دهند که برداشت کنونی ما از این مفهوم، از دل بسیاری از فعالیت&zwnj;های گوناگون و روابط پیچیده برآمده است.</p>
<p>حضور مقاله آلیس بومباردیه در این مجموعه نیز محصول همین فرض و همین روش خاص است. مقاله&zwnj;ای با عنوان &laquo;هنر ایرانی در فرانسه ۱۹۳۰ : انجمن آثار ملی و روابط فرانسوی آن&raquo;[۴]&nbsp;که نویسنده آن فعالیت&zwnj;هایی چون جمع&zwnj;آوری اشیای تاریخی در اواخر سده نوزدهم تا جنگ جهانی دوم را عامل مهمی در شکل&zwnj;گیری مفاهیمی چون هنر ایرانی و هنر اسلامی می&zwnj;داند؛ و معتقد است که برداشت کنونی ما از این مفاهیم از دل چنین رویدادهایی زاده شده. او با اشاره به فراز و فرود فعالیت&zwnj;های باستان&zwnj;شناختی فرانسویان در ایران، از رویدادهای فرهنگی&zwnj;ای در موزه&zwnj;های داخل یا خارج از فرانسه سخن می&zwnj;گوید که برای نخستین بار هنر ایرانی را چون یکی از &laquo;اعضای رسمی هنر جهان&raquo; پذیرفته بودند. بومباردیه همچنین با بررسی ژورنال تهران[۵]&nbsp;(روزنامه&zwnj;ای فرانسوی&zwnj;زبان که از ۱۹۳۵ تا پیش از انقلاب در فرانسه چاپ می&zwnj;شد)، از اهمیت این متن در شناخت روند شکل&zwnj;گیری تاریخ هنر ایران سخن می&zwnj;گوید و می&zwnj;کوشد از دل جملات روزنامه روند &laquo;واقعی&zwnj;شدن&raquo; مفهوم هنر ایرانی را نشان دهد. واقعی&zwnj;شدنی که او نیز همسو با کادوی آن را مدیون وجود رشته&zwnj;ای پیچیده از روابط و آغاز فعالیت&zwnj;های مهمی در ایران و فرانسه در دهه ۱۹۳۰&zwnj; می&zwnj;داند. فعالیت&zwnj;هایی چون شکل&zwnj;گیری مؤسسه فرانسوی مطالعات ایران و هنر ایرانی[۶]، تولید متن توسط پژوهشگران، تأسیس [رشته] مطالعات ایران در دانشگاه پاریس، و البته فعالیت&zwnj;های حکومت پهلوی و در رأس آن تأسیس انجمن آثار ملی در ایران که به عقیده او، در دهه ۱۹۳۰ علاقه به مطالعه هنر ایرانی در اروپا -به ویژه فرانسه- را تشدید می&zwnj;کرده است.&nbsp;</p>
<p>بومباردیه نتیجه اصلی چنین فعالیت&zwnj;هایی را تبدیل تصویر رؤیایی و خیالی ایران به مفهومی عینی و پژوهش&zwnj;پذیر می&zwnj;داند؛ و از همین رو با تکیه بر برخی خاطرات و یادداشت&zwnj;های فرانسویان از شگفتی آنها در برخورد با ایرانِ واقعی به جای قصه&zwnj;های هزار و یک شب سخن می&zwnj;گوید. تغییری که به اعتقاد او، بر اثر حمایت&zwnj;های فراوان حکومت رضاشاه از شبکه پیچیده پژوهشی آن روزگار، در نهایت به تولید نام تجاری فاخرِ ایران[۷]&nbsp;و ملموس&zwnj;تر شدن این مفهوم در حوزه تاریخ&zwnj;نگاری هنر تبدیل شده. نکته ظریف&zwnj;تر اینکه نویسنده مقاله در همین متن شواهدی به دست می&zwnj;دهد، مبنی بر توجه به هنر معاصر ایران در آن روزگار و دعوت از هنرمندان مدرن ایرانی به پاریس برای عرضه آثارشان. در واقع او توجه به هنرمندان نو به جای گیر افتادن در خمِ آثار کهنه، جایگاه یافتن مفهوم هنر ایرانی و برخی عوامل دیگر - از جمله فعالیت مهم پژوهشگران- در آن روزگار را رویدادهای مهمی می&zwnj;داند که توانسته تا حدی ما را از دوره &laquo;محدودیت ارتباط&zwnj;ها و شناخت ایران بر اساس دیده&zwnj;ها و شنیده&zwnj;های تکراری&raquo; جدا کند و راه را بر نوع دیگری از شناخت هنر این سرزمین بگشاید. پس علی&zwnj;رغم آنکه بومباردیه مستقیماً از سنت شرق&zwnj;شناسی سخن نمی&zwnj;گوید، می&zwnj;توانیم چنین برداشت کنیم که از نگاه او این فعالیت&zwnj;ها و تغییرات، رویکرد ریشه&zwnj;دار شرق&zwnj;شناسانه را در مرتبه شناخت هنر ایران تعدیل کرده و آن را تا حدی به حاشیه رانده است.</p>
<p>از آنجا که یکی از نام&zwnj;های حاضر در سخنان کادوی و بومباردیه آندره گدار است، در اینجا سعی می&zwnj;کنم نظر کلی&zwnj;ام را درباره گدار -که از پژوهشی مفصل&zwnj;تر بر آمده- بیان کنم و او را شاهدی قرار دهم برای قضاوت درباره ادعای مهم بومباردیه. به گمان من گدار در برخی جایگاه&zwnj;های سخن، به جد کوشیده در مقابل سنت شرق&zwnj;شناسی بایستد و حرفی نو بزند. مثلاً مخالفت او با سخنان پذیرفته&zwnj;شده پژوهشگران پیشین فرانسوی یا تأکید او بر لزوم بررسی جغرافیاهای جدید در هنر ایران از جمله این تلاش&zwnj;هاست؛ اما قطعاً نمی&zwnj;توان انکار کرد که نگاه گدار به مفاهیمی چون تاریخ و ایران عمیقاً وامدار سنت شرق&zwnj;شناسی است. برای مثال در سخن گدار هیچگاه نمی&zwnj;توان نشانه&zwnj;ای یافت که&nbsp;بر اساس آن او هنر ایران را موجودی برابر با هنر سرزمین&zwnj;های اروپایی بداند. گرچه مقایسه هنر ایران و اروپا به وضوح و وفور در سخن او به چشم می&zwnj;خورد، اما چنان که کادوی هم اشاره می&zwnj;کند در چنین متن&zwnj;هایی کمتر نشانه&zwnj;ای از ایران متأخر و ورود هنر این سرزمین به روزگار نو می&zwnj;بینیم. در واقع ایرانی که گدار از آن سخن می&zwnj;گوید به وضوح با ایرانی که خود در آن مشغول تحقیق است متفاوت است. پدیده&zwnj;ای که من آن را جدایی روزگار خلق آثار هنری از روزگار شناخت آنها نامیده&zwnj;ام.</p>
<p>البته منصفانه&zwnj;تر این است که اشاره کنم گدار در انتهای کتاب هنر ایران نیز پلی ضعیف میان و گذشته و حال برقرار می&zwnj;کند و به تلویح نشان می&zwnj;دهد که هنر گذشته ایران را -تحت شرایطی- در روزگار نو نیز می&zwnj;توان ادامه داد، اما به هرحال آنچه مجموع سخنان او نشان می&zwnj;دهد رنگ و بوی شرق&zwnj;شناسانه&zwnj;تری دارد، ایران را اساساً مفهومی غریبه با دنیای نو معرفی می&zwnj;کند و همواره از جدایی هنر گذشته ایران از دنیای نو سخن می&zwnj;گوید.&nbsp;</p>
<p>بنا بر این به گمانم می&zwnj;توانیم از ظهور رویدادی دوگانه در برخی سخنان آن روزگار سخن بگوییم. از سویی به قول نویسنده، ایران رؤیاگون و هزار و یک شبی کمرنگ شده، ایران و اروپا از حیث هنری در جایگاه&zwnj;های به نسبت برابر قرار گرفته&zwnj;اند و گاهی نیز به هنر روزگار جدید ایران توجه دقیق&zwnj;تری شده است؛ اما همزمان باید متوجه باشیم که تصویری که از همین ایران جدید منتشر می&zwnj;شود نیز یکپارچه، بی&zwnj;تغییر و پر از ویژگی&zwnj;های تکراری بی&zwnj;زمان است. چیزی که خود می&zwnj;تواند خبر از رسوب روحیه شرق&zwnj;شناسانه در پس چنین تلاش&zwnj;هایی بدهد. نباید فراموش کنیم که کادوی و بومباردیه نیز به وضوح از هدفمند بودن این فعالیت&zwnj;های پژوهشی و خدمت سیاسی آنها به ایجاد تصویری جدید از این سرزمین سخن می&zwnj;گویند. بنا بر این می&zwnj;توان پرسید که آیا ما در این مسیر بیشتر با &laquo;پژوهش&zwnj;های دقیق&raquo; و &laquo;بررسی&zwnj;های واقعی&raquo; مواجهیم یا با&nbsp;&laquo;رویکرد&zwnj;های هدفمند&raquo; و &laquo;تصویرسازی&zwnj;های پژوهشگرانه&raquo;؟ آیا چنین رویکردهایی از بار شرق&zwnj;شناسانه و سنت دیگرشناسانه در قبال هنر سرزمین ایران کاسته یا مسیری نو برای آن تعریف کرده است؟ به باور من پاسخ واضحی برای چنین پرسش&zwnj;هایی وجود ندارد، اما قطعاً نزدیک شدن به پاسخ و بحث&zwnj;پذیر شدن آنها نیازمند پژوهش بیشتر و به کارگیری روش&zwnj;های گوناگون تحقیق در این حوزه است، روش&zwnj;هایی که بیش از همه به بررسی دقیق&zwnj;تر رویدادهای تاریخی و تحلیل رویدادها و متون در سیاق&zwnj;های بزرگتر کمک کند.&nbsp;</p>
<p>&nbsp;</p>
</div>
</div>
<div dir="ltr">
<p>[1] Yuka Kadoi</p>
</div>
<div dir="ltr">
<p>[2] Edinburgh</p>
</div>
<div dir="ltr">
<p>[3] Kadoi, Yuka &amp; Ivan Szanto (Edited by). The Shaping of Persian Art. Cambridge Scholars Publishing, 2013.</p>
</div>
<div dir="ltr">
<p>[4] Bombardier, Alice. &ldquo;Persian Art in France in the 1930s: The Iranian Society for National Heritage and Its French Connections&rdquo;. In Kadoi, Yuka &amp; Ivan Szanto (Edited by). The Shaping of Persian Art. Cambridge Scholars Publishing, 2013, pp. 192-213.</p>
</div>
<div dir="ltr">
<p>[5] Journal de T&eacute;h&eacute;ran (1935-1979)</p>
</div>
<div dir="ltr">
<p>[6] Soci&eacute;t&eacute; des Etudes Iraniennes et de l&rsquo;Art Persan</p>
</div>
<div dir="ltr">
<p>[7] prestigious brand of Iran</p>
</div>