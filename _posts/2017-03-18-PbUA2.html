--- 
title: "از تن لاله‌پوش لؤلؤ‌پاش/ صد نهان آشکار خواهد کرد [۱]" 
authors: zahed 
types: blog 
tags: صحرا زاهد,صحرا عابری زاهد,آسمانه,مطالعات معماری ایران,نوروز 
featured: false
slug: PbUA2 
excerpt: "بسیارند افرادی که اسفند ماه را دوست دارند و انتظارش را می‌کشند. گویی عید اصلی قبل از نوروز است. بساط دست فروش‌ها، مغازه‌های شلوغ، مردمی که با عجله به یکدیگر تنه می‌زنند و راه خود را در خیابان‌های شلوغ باز می‌کنند، کودکان رها شده از لباس‌های سنگین زمستانی که مشتاقانه به این شهر جدید نگاه می‌کنند، اینها و صدها تغییر دیگر شهر، از بوی ماهی تازه گرفته تا گربه‌های کمین کرده، همه و همه با هم اسفند را اسفند می‌کنند و عطش یک سالۀ انتظار را خاموش." 
--- 
<div>
<div>
<p style="text-align: justify;">بسیارند افرادی که اسفند ماه را دوست دارند و انتظارش را می&zwnj;کشند. گویی عید اصلی قبل از نوروز است. بساط دست فروش&zwnj;ها، مغازه&zwnj;های شلوغ، مردمی که با عجله به یکدیگر تنه می&zwnj;زنند و راه خود را در خیابان&zwnj;های شلوغ باز می&zwnj;کنند، کودکان رها شده از لباس&zwnj;های سنگین زمستانی که مشتاقانه به این شهر جدید نگاه می&zwnj;کنند، اینها و صدها تغییر دیگر شهر، از بوی ماهی تازه گرفته تا گربه&zwnj;های کمین کرده، همه و همه با هم اسفند را اسفند می&zwnj;کنند و عطش یک سالۀ انتظار را خاموش. اما اسفند دوست داشتنی من کمی زودتر از پهن شدن بساط دست فروش&zwnj;ها بر کف خیابان&zwnj;ها خود را نشان می&zwnj;دهد. درست زمانی که که انتظار زمستانه تمام می&zwnj;شود و درها و پنجره&zwnj;های خانه&zwnj;ها بار دیگر به روی شهر گشوده.</p>
<br />
<p style="text-align: justify;">در کودکی در باز یک خانه باعث می&zwnj;شد کمی پایم را تندتر کنم تا شاید بتوانم لحظه&zwnj;ای حیاطش را ببینم. اگر خانه جنوبی بود که چه بهتر. پادری&zwnj;های پهن و تابلوهای آویخته شده بر دیوار راهروها جذاب&zwnj;تر هم بودند؛ اما آپارتمان&zwnj;ها جاذبه&zwnj;ای نداشتند و هنوز هم ندارند. از باز ماندن درهایشان چیزی عایدم نمی&zwnj;شود. نمی&zwnj;توانم صاحبانشان را بشناسم و انتخاب&zwnj;هایشان را باور کنم، نمی&zwnj;توانم بفهمم گل&zwnj;های کاشته شده در باغچه محصول ذوق صاحبخانه است یا انتخاب سازنده&zwnj;ای که آنجا هیچ&zwnj;گاه خانه&zwnj;اش نبوده است. کودکیم در همسایگی خانه&zwnj;ای سپری شد که هر درخت باغچۀ حیاطش نشانۀ تولد یکی از فرزندان صاحبخانه بود. حسرت درخت نداشته&zwnj;ام تا سال&zwnj;ها رهایم نمی&zwnj;کرد. حالا دیگر حیاط&zwnj;ها تغییر کرده&zwnj;اند. داستان درخت&zwnj;ها و گل&zwnj;های باغچه&zwnj;ها دیگر چندان داستان آشنایی نیست؛ اما درون خانه&zwnj;ها هنوز خانۀ ساکنانش است و خانه تکانی به من نوید آشکار شدن این نهان را می&zwnj;دهد. پنجره&zwnj;هایی که چندین ماه پاییز و زمستان محتاطانه باز می&zwnj;شدند بی مهابا گشوده می&zwnj;شوند، پرده&zwnj;ها کنار می&zwnj;روند و اگر اندکی خوش شانس باشم در تاریکی شب چراغی روشن می&zwnj;ماند. آنگاه شهر تا داخل خانه&zwnj;ها امتداد پیدا می&zwnj;کند و می&zwnj;شود مبل&zwnj;های انباشته شده در وسط پذیرایی&zwnj;ها را دید در حالی که کسی روی آنها ننشسته و به تلویزیون همیشه روشن نگاه نمی&zwnj;کند. با دیدن اینها اندکی ساکنان خانه&zwnj;ها را می&zwnj;شناسم و خیلی بیش از آن درباره&zwnj;شان خیال&zwnj;پردازی می&zwnj;کنم. من در پس زمستان انتظار این دیدار را می&zwnj;کشم، انتظار دیدن شهر قالی&zwnj;های لاکی.</p>
<p style="text-align: justify;">&nbsp;</p>
</div>
</div>
<div style="text-align: justify;">۱. سنایی</div>