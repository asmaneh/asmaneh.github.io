--- 
title: "روایتِ روایت هفتم : کششی به مرکز" 
authors: tabatabaei 
types: blog 
featured: false
slug: FNUiN 
--- 
<div>
<div>
<p>یادم می&zwnj;آید که آن شب بیابان تاریکِ تاریک بود. مهتابی نبود و آسمانِ ابری، سوسوی نور ستارگان را هم از ما دریغ می&zwnj;کرد. هیچ کس سخنی نمی&zwnj;گفت. بیابان بی&zwnj;نهایت و مرموز بود و فقط آتش افروخته&zwnj;ای ما را بر حلقه&zwnj;ای به دور خود جا داده بود. حلقة باریکی که اگر کمی از آن عقب&zwnj;تر می&zwnj;رفتیم سوز سردِ شبِ کویر امانمان را می&zwnj;برید و اگر نزدیک تر می&zwnj;شدیم، حرارتِ شعله&zwnj;ها پوست صورتمان را می&zwnj;سوزاند. اجباری مطبوع جایمان را به دقت تعیین می&zwnj;کرد. همه خیره به شعله&zwnj;ها و غرق در خیال خود بودیم. آتش چون موجودی زنده، بی&zwnj;تاب و پرشور زبانه می&zwnj;کشید و می&zwnj;رقصید. مشکل می&zwnj;شد با خطی مشخص مرز شعله و تاریکی را تعیین کرد، شعله&zwnj;ها هر لحظه در جایی دیگر بودند و از مرزها می&zwnj;گریختند. همة این&zwnj;ها باعث شد احساس کنم با چیزی در من، اینبار فقط درون خودم سخن می&zwnj;گوید و آشنایی دارد. شعله&zwnj;ای که در من بود انگار از خوشیِ یافتنِ رفیقی، با آتش می&zwnj;رقصید. گاهی صدای موسیقی&zwnj;اش را هم می&zwnj;شنیدم. موسیقی&zwnj;ای که مدام می&zwnj;خواست نو باشد، مدام می&zwnj;خواست چیزی بیش از آن&zwnj;چه هست پدید&zwnj;آورد و خستگی&zwnj;ناپذیر تقلا می&zwnj;کرد. آن شب آتش همة ما را با زندگی کوتاهِ پرشورش، یکی کرده بود.</p>
<p>گر جان عاشق دم زند آتش در این عالم زند</p>
<p>وین عالم بی&zwnj;اصل را چون ذره&zwnj;ها برهم زند</p>
<p>مولانا</p>
<br />
<p>پرسیدم : به &nbsp;خاطر گرم کردنِ خانه بخاری دیواری ( شومینه ) را ساختید؟</p>
<p>گفت : خیر. خانه را با بخاری گرم می&shy;&zwnj;کردیم و مشکل گرمایش نداشتیم. من دوست داشتم شومینه داشته باشیم. دوست داشتم کنار آتش بنشینم، کتاب بخوانم و شعر بگویم. اول با خانمم در میان گذاشتم. خانمم مخالفت کرد. گفت ما نیازی نداریم چرا باید بسازیم؟ اما بعد که دید من خیلی علاقه دارم راضی شد. گفت اگر دوست داری یک بحث دیگر است، بسازیم. وقتی که شومینه را ساختیم خودش هم خوشش آمد، می&zwnj;آمد باهم ساعت&zwnj;ها کنار آتش می&zwnj;نشستیم و کیف می&zwnj;کردیم.</p>
<p>رفتیم دوری در خانه زدیم و به نشیمن بر گشتیم.</p>
<p>پرسیدیم: شما همیشه در خانه تنهایید؟</p>
<p>-این روزها دیگر اکثراً تنها هستم، کتاب می&zwnj;خوانم و شعر می&zwnj;نویسم...</p>
<p>-چقدر خوب، می&shy;&zwnj;توانید از شعرهایتان برایمان بخوانید؟</p>
<p>-بله بله</p>
<p>رفت و دفتر شعرش را آورد. پرسیدم: کجا می نشینید و شعر می&shy;&zwnj;گویید؟</p>
<p>-جای خاصی نمی نشینم، همین&zwnj;جا...</p>
<p>وقتی می&zwnj;گفت همین&zwnj;جا به پشت سر اشاره کرد که میانة اتاق نشیمن و کنار شومینه بود.</p>
<p>-کدام شعرتان را از همه بیشتر دوست دارید؟ آن را برایمان بخوانید.</p>
<p>-شما اولین کسی نیستید که این سؤال را می&zwnj;&shy;پرسید؛ همه می&zwnj;&shy;پرسند. من سؤالی از شما می&zwnj;&shy;پرسم،&nbsp; شما کدام بچه&zwnj;&shy;تان را از همه بیشتر دوست دارید؟ جوابش این است که همة آن&shy;ها را. همه&shy;&zwnj;شان را دوست دارم. اگر دوست نداشتم که نمی&shy;&zwnj;گفتم.</p>
<p>-شعری هم دارید که اتفاق یا خاطره&zwnj;ای از خانه در آن باشد؟</p>
<p>کمی مکث کرد و گفت:</p>
<p>-خانه؟ نه</p>
<p>-اتاق&zwnj;های خانه، عروسی&zwnj;ها، خوشحالی&zwnj;ها، ناراحتی&zwnj;ها، روزهایی که اینجا گذراندید...</p>
<p>حرفی نزد، کمی ورق زد و شروع به خواندن کرد:</p>
<p>افسوس</p>
<p>یاد باد آنگه که بختم یار و دل آرام بود</p>
<p>عشق سرکش در کمند زلف او در دام بود</p>
<p>چرخ گردون برمراد ما همی گشت آن زمان</p>
<p>روزگارم در کنارش روز و شب برکام بود</p>
<p>سفره&zwnj;ام گسترده بود و دوستانم گرد آن</p>
<p>شعرهایم ناب بود و باده&shy;ام در جام بود</p>
<p>ساقی&zwnj;ام آن ماهرو و بادۀ گلگون به دست</p>
<p>گفته&shy;&zwnj;هایش دلنشین و خنده&shy;اش گلفام بود</p>
<p>ساغرم افتاد اگر بشکست معذورم بدار</p>
<p>چشمم اندر روی آن زیبای خوش اندام بود</p>
<p>لیک صد افسوس آن عصرطلایی شد به باد</p>
<p>در شگفتم دور این بازی چه بد فرجام بود</p>
<p>رفت نیکی ها زدلها شد پلیدی جای آن</p>
<p>آنچه مانده حسرت شادیِ آن ایام بود</p>
<p>&nbsp;گفتم: خدا خانمتان رارحمت کند.</p>
<p>گفت: بله این شعر را برای او گفتم.</p>
<p>این مصاحبه هستة اولیۀ نوشتن روایتی دربارة حضور بخاری دیوار ( شومینه ) در برخی از نمونه&shy; خانه&zwnj;ها و عواطف و خیالاتی بود که این امکانِ مکانی در تجربۀ زیستۀ آدمی از خانه پدیدار می&zwnj;کند. هرچند مصاحبه&zwnj;&shy;های دیگری که به اتفاقاتی با نزدیکی معنا به این مصاحبه و خیال مشترکی با آن اشاره داشتند هم در شکل گیری روایت &laquo;پیچ و تابِ درو دیوار&raquo; موثر بودند و هر روایت صرفا از یک مصاحبه ساخته نشد.</p>
<p>اتاق&zwnj;ها، راهروها و خانه&zwnj;ها با حضوری که در اوقات مختلف زندگیِ ما دارند، خاطرات و خیالاتِ پراکنده را به گوشه&zwnj;ای از جهان&zwnj;شان گره می&zwnj;زنند. مکان&zwnj;ها با ایجاد مرکزی برای تجمع معناهای متفاوت، تعلق و پیوندی میان خود و ساکنِ خانه پدید می&zwnj;آورند. به این ترتیب تجربة سال&zwnj;ها و روزها زندگی در آن&zwnj;ها، معنایی مختص خود می&zwnj;یابد و دیوارها، سقف&zwnj;ها و پنجره&zwnj;ها و تمام اجزای کالبد خانه، با رابطه&zwnj;شان به این مراکز فهمیده می&zwnj;شوند. یکی دیوار اتاق نشیمن خوانده می&zwnj;شود و همۀ خاطرات و اتفاق&zwnj;های آن را پیش چشم می&zwnj;آورد و دیگری پلة طبقة بالا و این&zwnj;گونه است که آن دیوار و آن پله، چیزی بیش از سنگ و آجر و چوب خواهد شد. این نیروی مرکز بخش در بسیاری وقت&zwnj;ها و جاها، چون آتشی در درون ما و درونِ خانه، گرم است.</p>
<p>دوست داشتن و تعلق عاطفی و معنایی به گوشه&zwnj;ای از جهان که در تجربة خانه کردن حاضر است، فهمِ این تجربه را با تجربه&zwnj;های عاشقانه دیگر پیوند می&zwnj;زند. حرارت و آتشی که در تجربة عاشقی درون خود می&zwnj;یابیم، سرخی صورت و ضربان بالاتر قلب و جریان بیشترِ خونِ گرم در رگ&zwnj;ها، تلاطم و بالا و پایین شدنِ مدام در هنگام پدیدار شدنِ این معنای درونی و از همه پررنگ تر توجه و تمرکزی به یک فرد یا یک چیز که در لحظاتی وجود انسان را به سوی خود خیره نگاه می&zwnj;دارد، همگی در تجربة مطلوب زندگی در این خانه&zwnj;ها هم باز نقش&zwnj;آفرینی می&zwnj;کنند. ساختار کلیِ مرکزی فضاها و وجود نشیمن&zwnj;ها و اتاق&zwnj;هایی برای دور هم جمع شدن و تعامل خانوادگی، امکانی مکانی است که این تجربه را قوت می&zwnj;دهد. فرش&zwnj;های با نقشِ پرپیچ و تاب و لاکی رنگ که خود چون آتشی گرم در خانه&zwnj;های بسیاری حاضر بودند و گرمای همیشگی که با غذا پختن روزانه در خانه گفتگویی مدام میانِ خانۀ گرم و ساکن را پدید می&zwnj;آورد. تجربه&zwnj;ای از امنیت و آرامش و رفع گرسنگی که همراه با آزادی و رهایی خیال خاطره&zwnj;ای دور از اولین ساعات و روزهای زندگیِ فرد در آغوش گرمِ مادر را به خاطر می&zwnj;آورد.</p>
<p>&laquo; ... از آن زمان که زردی خورشید روی موج</p>
<p>کمرنگ مانده است و به ساحل گرفته اوج</p>
<p>بانگ شغال، و مرد دهاتی</p>
<p>کرده ست روشن آتش پنهان خانه را</p>
<p>قرمز به چشم، شعلة خردی</p>
<p>خط می&zwnj;کشد به زیر دو چشم درشت شب</p>
<p>وندر نقاط دور،</p>
<p>خلق اند در عبور ...</p>
<p>او، آن نوای نادره، پنهان چنان که هست،</p>
<p>از آن مکان که جای گزیده ست می&zwnj;پرد</p>
<p>در بین چیزها که گره خورده می شود</p>
<p>یا روشنی و تیرگی این شب دراز</p>
<p>می گذرد...&raquo;</p>
<p>قسمتی از شعر ققنوسِ نیما یوشیج</p>
<br />
<p>وجودِ آتشِ حقیقیِ حاصل از شعله&zwnj;های بخاریِ دیواری در خانه امکان&zwnj;هایی مختص خود دارد که گرمای همگنی چون رادیاتور نمی&zwnj;تواند آن را به تمامی ایجاد کند. خیال&zwnj;انگیزی در و دیوار که با بالا و پایین شدنِ نقشِ نورِ آتش آن&zwnj;ها را تغییر و تحولی مدام می&zwnj;بخشد و باعث تطور و سیلان ظاهرشان می&zwnj;شود، عینیتِ محسوسِ کالبد را هم به آتشِ خانه پیوند می&zwnj;زند. این اتفاق فقط به وسیلة خودِ آتش ساخته می&zwnj;شود. ساکنِ خانه دیگر نه فقط بینایی، شنوایی، لامسه و بویایی خود را که تمام ساختمان را در سیطرة آتش می&zwnj;یابد. آتشی دیوانه که با حفظ مرکز گرمایی و روشنایی خود هر حرکت و پرواز دیگری را ممکن می&zwnj;سازد. چه پرواز نقوشش بر دیوار و چه پرواز تخیل به خاطرات و خیالاتی دور و نزدیک. خاطراتی که گاه حاضر و نمایان&zwnj;اند و گاه پنهان در تاریک&zwnj;خانه&zwnj;های درونِ آدمی. گرمای مطلوب و خوشایند آتش با منع پررنگ و صریحی همراه است که خاطرات و امیال فروخفته را جنبشی دوباره می&zwnj;دهد: به من دست نزن!&zwnj; منعی که کششی به خود را به وجود می&zwnj;آورد که نه به خاطر گرما و پیوندهایی با حواس که اینبار نیروی برانگیزانندة انسان برای کشفِ خود و جهانِ ناشناخته، مدام وسوسۀ ممنوعِ نزدیکی به سمتش&nbsp; را در گوش زمزمه می&zwnj;کند و بازیِ درونیِ بی&zwnj;پایانی، میانِ آتشِ درون و آتشِ خانه، آغاز می&zwnj;شود.</p>
</div>
</div>
<div>۱. گاستن باشلار در &laquo; روانکاوی آتش &raquo; علاوه بر معرفی عقدة پرومته به عنوان میلِ درونی آدمی به دست زدن و دزدیدن آتشِ ممنوع نیروهای روانیِ دیگری که در حضور این عنصر پدید می&zwnj;آیند را معرفی می&zwnj;کند. این کتاب را جلال ستاری ترجمه کرده و نشر طوس به چاپ رسانده است.</div>