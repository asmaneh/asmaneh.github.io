--- 
title: "تاریخ سبک‌شناسی در مغرب‌زمین - ۱ (مفهوم سبک)" 
authors: sahragard 
types: blog 
featured: false
slug: Jkit2 
--- 
<p>سبک طیف وسیعی از معانی را در بر دارد. این واژه اصالتاً یونانی است و از &laquo;stylus&raquo; گرفته شده است که زمانی بر نوشتۀ دست&zwnj;ساخته (کتیبه) دلالت می&zwnj;کرد. گومبریش آن را مشتق از &laquo;stilus&raquo; می&zwnj;داند که واژه&zwnj;ای رومی است و ابزاری است برای نوشتن و از سیسرو جمله&zwnj;ای نقل کرده که از کاربرد اولیۀ آن در ادبیات حکایت می&zwnj;کند: &laquo;آن [سبک] می&zwnj;تواند برای سجیه&zwnj;پردازی روش نوشتن یک نویسنده به کار رود&raquo;. بنابراین کاربرد اولیه سبک در ادبیات آن هم برای توصیف سبک فردی بوده و بعداً در هنر به کار رفته است.</p>
<p>هر کس سبک را جوری تعریف کرده است. برخی مدعی&zwnj;اند تعابیر مختلف از سبک به اندازۀ طرفداران آن متنوع است و هرچه در طی سال&zwnj;ها پیش رویم خواهیم دید معنی آن نیز گسترش یافته است. ما&zwnj;یر شاپیرو سبک را همچون شکل ثابت و گاهیِ عناصر و کیفیت&zwnj;ها و تأثیرات ثابت در هنر فردی یا جمعی دانسته است. گومبریش سبک را هر چیز متمایز، قابل تشخیص، یا روشی برای انجام عملی خاص یا تولید اثری دست&zwnj;ساخته به روشی که باید اجرا یا تولید شود می&zwnj;داند و معتقد است گسترۀ وسیع کاربردهایی که بر این واژه دلالت می&zwnj;کند بازتاب تنوع کاربرد این اصطلاح در زبان انگلیسی است. او کاربردهای مختلف واژۀ سبک را دو گروه اصلی می&zwnj;داند: توصیفی و هنجاری. توصیفی&zwnj;ها روش&zwnj;های گوناگون تولید یا ساخت بر اساس روش&zwnj;های رایج یا عادات مردمان گروه&zwnj;ها، کشورها، یا دوره&zwnj;هایی خاص است. مثل موسیقی سبک جیپسی، آشپزی به سبک فرانسوی، یا لباس سبک قرن هجدهم. اما کاربرد هنجاری آن ویژگی تمجیدگرانه و عاری از سجایای قابل تشخیص اما پیوسته و آشکاری است که اجرا یا اثر را متمایز از دیگر انواع می&zwnj;کند. مثلاً می&zwnj;گویند این بندباز سبک دارد؛ این ساختمان بدون سبک است.</p>
<p>روی&zwnj;هم رفته اولاً ما سبک را فقط برای ساخته&zwnj;های دست بشر و خاصه آثار هنری به کار می&zwnj;بریم. ثانیاً هرچند تعاریف مختلفی از سبک در میان است به نظر نمی&zwnj;رسد در مفهوم آن اختلاف نظری اساسی در میان باشد. هر یک از تعاریف بالا را می&zwnj;توان وجهی از مفهوم سبک به شمار آورد. اگر بخواهیم به بیانی ساده سبک را در عام&zwnj;ترین معنا تعریف کنیم می&zwnj;توان آن را الگوها یا صفات متمایز و مشخص چیز یا مجموعه&zwnj;ای از چیزها دانست. این الگوها یا صفات مشخص را مشخصات یا صفات سبک می&zwnj;خوانیم. حال این صفات اگر در یک اثر هنری باشد می&zwnj;شود سبک آن اثر، اگر در آثار یک هنرمند باشد می&zwnj;شود سبک هنرمند، اگر در آثار یک منطقه یا یک دوره باشد می&zwnj;شود سبک آن منطقه یا دوره.</p>
<p>مسالۀ مورخان در سبک&zwnj;شناسی یکی ماهیت و چگونگی یافتن صفات سبک است که هر کس بر اساس رویکرد یا روشی مخصوص می&zwnj;کوشد صفات سبک&zwnj;ها را بیابد یا الگویی برای یافتن آن&zwnj;ها عرضه کند. دیگر چگونگی تغییر سبک است؛ این&zwnj;که چه عامل یا عواملی باعث تغییر سبک می&zwnj;شود و این تغییر چگونه صورت می&zwnj;گیرد.</p>