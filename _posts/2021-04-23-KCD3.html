--- 
title: "ماجراهای من و منابع رساله‌ام (۱): «اساس»" 
authors: مرضیه نیک‌نهاد 
types: blog 
tags: مرضیه نیک‌نهاد,رساله,منابع 
featured: false
slug: KCD3 
--- 
<p><strong>ماجراهای من و منابع رساله&zwnj;ام (۱): &laquo;اساس&raquo;</strong></p>
<p>مرضیه نیک&zwnj;نهاد</p>
<p>توضیح: این یادداشت&zwnj;ها بر پایۀ اطلاعات بنده تا پایان سال ۱۳۹۲ نوشته شده&zwnj;اند. پس از آن را خبر ندارم.</p>
<p>ــــــــــــــــــــــــــــــ</p>
<p>سکانس اول: &laquo;مار پله&raquo;</p>
<p>همان اوایل دورۀ فوق بود که چیزی توجهم را جلب کرد:&nbsp;</p>
<p>در کلاس&zwnj;های عالی خانم دکتر اهری بود که برای اولین بار چیزی به اسم &laquo;روش تحقیق&raquo; را دیدم، و عجیب&zwnj;تر از همه سخت&zwnj;گیری جدی در اطلاق نام &laquo;تحقیق&raquo; بر نوشتارها بود: &laquo;باید صدر و ذیل چیزها با هم بخواند. منبع، به اندازۀ کافیْ، در موضوع مورد نظر موثق باشد و البته در عالم تحقیق نمی&zwnj;شود گفت: &laquo;البته بر همگان واضح و مبرهن است که...&raquo;. هر نظریه&zwnj;ای، هر حرف جدی&zwnj;ای، باید اساسش یا اقلاً موارد به محک گذاشته&zwnj;شدنش معلوم، و به اندازۀ&nbsp; کافی، متقن باشد. و تازه، نظریه&zwnj;ها ثابت هم که بشوند، &laquo;فعلاً&raquo; قابل قبولند تا روزی که خلاف&zwnj;شان، آن هم طبق روش علمی، بیاید. عیبی هم ندارد؛ چون قاعدۀ کار علمی همین است.&nbsp;</p>
<p>پس قضیه این بود!</p>
<p>همزمان یا روبرو شدن با واژگان این دنیای جدید، مقاله&zwnj;های کلاسی و در امتداد آن پایان نامه را شروع کرده بودم که با این جمله، به شکل اساسی، زیاد روبرو شدم: &laquo;شکل طاق&zwnj;ها در دورۀ ساسانی مازه&zwnj;دار بوده و در دورۀ اسلامی کم کم تیزه&zwnj;دار شده و...&raquo;. این را موقعی که برای کنکور ارشد می&zwnj;خواندم هم در کتاب&zwnj;های مرحوم پیرنیا دیده بودم؛ ولی اینجا و طبق آن عادت یاد گرفته در کلاس روش تحقیق بلافاصله این سؤال به ذهنم آمد که: &laquo;خب چقدر عالی! منبعش؟... یعنی منبع نظریه؟ در این حوزه که حرف خیلی ساده&zwnj;تر ازین را نمی&zwnj;شود همینطوری زد، پس قاعدتاً این نتیجه&zwnj;گیری حاصل پژوهشی دقیق و طولانی&zwnj;مدت و بررسی منابع بسیاری است؛ وگرنه از کتاب&zwnj;ها که سر در نمی&zwnj;آورد. آن تحقیق خاک خوردۀ ثابت شده که انگار همه به آن دسترس دارند و من نه کو؟&raquo;. مدتی دیگر گذشت و من هر چه می&zwnj;گشتم نمی&zwnj;فهمیدم منبع این حرف کدام تحقیق، کتاب، رساله یا... است. خودم را شماتت می&zwnj;کردم. می&zwnj;گفتم &laquo;تو&raquo; نمی&zwnj;دانی! چون تازه وارد کار تحقیق شده&zwnj;ای بلد نیستی! حتماً کلی کار علمی مقدماتی برای این موضوع وجود دارد. &laquo;تو&raquo; آنها را پیدا نکرده&zwnj;ای... باز هم گذشت و با خودم می&zwnj;گفتم آخر یک نفر از شمایی که مدام این نظریه را در کتاب&zwnj;ها و مقاله&zwnj;هایش می&zwnj;آورد نمی&zwnj;خواهد محض رضای خدا بگوید که این نتیجۀ کدام کار علمی است تا من هم کارم راه بیفتد؟ چرا همه&zwnj;تان فقط آن نتیجۀ آخر را می&zwnj;گویید؟</p>
<p>&nbsp;به هیچ گزینه&zwnj;ای جز اشتباه خودم فکر نمی&zwnj;کردم. در کلاس&zwnj;ها راجع به افرادی شنیده بودم که غوره نشده می&zwnj;خواهند مویز بشوند و رسیده و نرسیده می&zwnj;خواهند سقف عالم تحقیق را بشکافند! خودم را شماتت می&zwnj;کردم که: &laquo;مبادا فکرت جای بیخود برود! بدجور نا امید می&zwnj;شوم اگر بفهمم داری ادای غوره&zwnj;هی مویز نشده را در میاوری&raquo;. دیگر فقط آراء این موضوع را کپی می&zwnj;کردم و اینکه: &laquo;فلانی&zwnj;ها در کتاب و مقاله&zwnj;شان بر این نظرند که...&raquo; ولی هیچوقت این سؤال را روآور نمی&zwnj;کردم که از کجا. از بس که همه انگار از قبل می&zwnj;دانستند و عادی بود. پس طبیعتاً عیب از من بود. فقط این برایم عجیب بود که آن وادی تحقیق که &laquo;روشش&raquo; آنهمه سخت&zwnj;گیرانه و مو لای درز نرو بود چطور به اینجا که رسیده بود چشمش را بسته و این نظریه را بی هیچ حرف پیش &laquo;باور&raquo; کرده بود. می&zwnj;دانی؟ جور در نمی&zwnj;آمد. مشکوک بود.&nbsp;</p>
<p>گذشت تا آن اواخر جستجوی منابع رساله&zwnj;ام، که متوجه شدم این نظریه از کجا آمده است؛ آن هم اتفاقی. کار &laquo;کرسول&raquo; بود؛ یعنی خودش هم نه. به عبارت بهتر این نظریه که با بررسی شکل قوس&zwnj;ها می&zwnj;توان قدمت آنها را تخمین زد، به احتمال زیاد برای اولین بار&nbsp; توسط کرسول وارد دایرۀ مطالعه دربارۀ معماری سرزمین&zwnj;های اسلامی شده است. ولی پیش از او، از قرن نوزدهم میلادی، این نظریه مورد استفادۀ محققان تاریخ معماری گوتیک بود. در واقع، کار کرسول نه ابداع&nbsp; این نظریه؛ که کاربرد آن در حوزه&zwnj;ای نو در مطالعات تاریخ معماری بود: معماری سرزمین&zwnj;های اسلامی. آراء او دربارۀ بناهای کهن موجود در عراق و سوریه با تحقیقات بعدی تأیید شد؛ ولی مواردی در مطالعۀ او وجود داشت که آگاهی از آنها اتکا به این نظریه را، حداقل در مورد بناهای ایرانی، با احتیاط بیشتری همراه می&zwnj;کرد:</p>
<p>&nbsp;مأخذ اصلی کرسول برای تدوین نظریۀ سیر تحول قوس&zwnj;ها در معماری اسلامی، شکل قوس&zwnj;ها در معماری اسلامی عراق و شامات بود؛ ولی او به ایران و ماوراء&zwnj;النهر چندان نپرداخته بود. در میان آثار باقیمانده از دورۀ ساسانی نقوشی وجود دارد که کاربرد قوس تیزه&zwnj;دار در آنها مشهود است؛ بنابراین احتمال اینکه ایرانیان پیش از اسلام نیز از این عنصر در بناهایشان استفاده کرده باشند محال نیست.</p>
<p>پس می&zwnj;توان چنین نتیجه گرفت که، حداقل در مورد بناهای ایرانی، نتیجۀ جانمایی شکل قوس&zwnj; در نظریۀ یادشده، و در ادامه تخمین قدمت اثر تنها با استفاده از این روش، حجت کافی برای تاریخ&zwnj;گذاری بناها نیست؛ زیرا مصداق&zwnj;داشتن این نظریه در تمام گسترۀ سرزمین&zwnj;های اسلامی مورد مطالعه قرار نگرفته است.</p>
<p>از طرف دیگر، و پس از مشورت با استاد محترم سازه، این را هم فهمیدم که نباید این موضوع را از نظر دور داشت که هیچ علتی وجود ندارد که احتمال ساخته شدن بناهایی با قوس&zwnj;هایی نزدیک به مازه&zwnj;دار در دوران&zwnj; پس از صدر اسلام را یکسره کنار بگذاریم؛ زیرا یکی از عوامل مهم در انتخاب شکل قوس&zwnj;ها میزان باربری آنهاست و می&zwnj;توان این احتمال را داد که در مواردی که شکل خاصی از قوس برای تحمل باری کفایت می&zwnj;کرده است، معماران، به هر علتی، همان شکلْ قوس را به کار برده و از قوس&zwnj;های تیزه&zwnj;دارتر، که بار بیشتری را تحمل می&zwnj;کنند، استفاده نکرده باشند.&nbsp;</p>
<p>که اینطور! پس مهم &laquo;بود&raquo;؛ ولی &laquo;اساس&raquo; نه.</p>
<p>&nbsp;</p>
<p>سکانس دوم: خانم دکتر لاله</p>
<p>آن روز با خانم دکتر لاله در دانشگاه تهران قرار داشتم. قرار بود برای پیشبرد مسیر پایان نامه&zwnj;ام از ایشان راهنمایی بگیرم. آقایی مرا به پشت در کلاسی راهنمایی کرد: &laquo;آخرهای دفاع است. خانم دکتر داورند. الآن تمام می&zwnj;شود&raquo;. لای در باز بود. موقع اعلان نمره که نشنیدمش. از کلاس که بیرون آمدند... &laquo;سلام. نیک نهاد هستم... آن ایمیلی که برای شما فرستاده بودم...&raquo;. فوری شناختند و اینکه دنبالم بیا. از پیچ راهرو تا خودِ اتاق&zwnj;شان: &laquo;رقت علمی! رقت علمی! این کار برای رسالۀ...&raquo;. منکه نمی&zwnj;دانستم قضیه چیست؛ ولی همینقدری فهمیدم که از کیفیت رسالۀ ارائه شده اصلا راضی نبودند؛ یعنی به شدت ناراضی بودند. کم کم ترسیده بودم که اولین جملۀ بیخود را که از من بشنوند... دل&zwnj;شان هم که پر است... لابد قرار است مرا بشویند و روی بند پهن بکنند؛ ولی خب کاری از دستم بر نمی&zwnj;آمد. راه در رو نداشتم. تمام شجاعتم را جمع کردم و برایشان توضیح دادم. از راه آمده و سؤالات و مشکلات منابع و مطالب تکراری و بدون پایۀ علمی و مرجع و... که ایشان: &laquo;همین! منم همینو می&zwnj;گم! چقدر باید این روند ادامه داشته باشه؟ این دانشجوها چرا اینو نمی&zwnj;فهمن؟ و...&raquo; (منظورشان به دفاع پشت سر گذاشته هم بود).</p>
<p>&nbsp;</p>
<p>سکانس سوم: آقای دکتر مارکو برامبیلا</p>
<p>من که بلد نبودم انگلیسی حرف بزنم؛ ولی خدا را شکر که ایشان فارسی را به خوبی صحبت می&zwnj;کردند. در دانشگاه قرار گذاشتیم. برایشان توضیح دادم از روند آمده؛ اینکه همه چیز تکراری است و مانده&zwnj;ام که حالا من چکار بکنم. حرفم را روی هوا زدند. انگار که یک حرفی ته دل&zwnj;شان مانده باشد: &laquo;من نمی&zwnj;دونم چرا اینجا [ایران] اینطوریه. کافیه یه آدم معروفی یه حرفی بزنه؛ همون می&zwnj;شه قرآن. دیگه همه همون رو هی تکرار می&zwnj;کنن. شاید خودِ بنده خدا اصلا منظورش این نبوده باشه. تحقیق که &laquo;این&raquo; نیست. درش که با حرف یه نفر بسته نمی&zwnj;شه و...&raquo;.</p>
<p>&nbsp;</p>
<p>کتاب&zwnj;نامه:</p>
<p dir="ltr">Warren, John. &ldquo;CRESWELL'S USE OF THE THEORY OF DATING BY THE ACUTENESS OF THE POINTED&nbsp; ARCHES IN EARLY MUSLIM ARCHITECTURE&rdquo;. In Muqarnas: An Annual on Islamic Art and Architecture, no VIII, Pp. 59- 65.</p>
<p dir="ltr">Diez, E. L&rsquo;ART DE L&rsquo;ISLAM. Paris &rlm;&nbsp; &nbsp; : Petite Bibliotheque Payot, 1966.&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;&nbsp;</p>
<p>&nbsp;</p>
<p>آپم پوپ، آرتر. &raquo;آذین&zwnj;های معماری&laquo;. ترجمۀ باقر آیت&zwnj;الله&zwnj;زاده شیرازی. در: آرتر آپم پوپ و فیلیس آکرمن (و.)، سیری در هنر ایران، با نظارت ترجمۀ سیروس پرهام، تهران: انتشارات علمی و فرهنگی، ۱۳۸۷، ص۱۴۸۷-&nbsp; ۱۵۹۲.</p>
<p>&nbsp;</p>