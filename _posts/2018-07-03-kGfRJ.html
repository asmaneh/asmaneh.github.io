--- 
title: "مسئلۀ انسانی و تدبیر معمار" 
authors: khosravi 
types: blog 
tags: معمار,تدبیر معمار,تاریخ معماری,آسمانه,مطالعات معماری ایران,جواد خسروی 
featured: false
slug: kGfRJ 
excerpt: "خاطرم هست یکی از معلم‌هایمان چیزی گفتند که مانند همیشه اگرچه ساده می‌نمود اما بسیار پخته بود. آن روز متوجه فواید آن نگاه نشدم تا بعدها در عمل با آن روبه‌رو شدم. ایشان گفتند که یک جور نگریستن به همۀ انواع آثار معماری نگریستن همچون حل‌المسائل است. حل‌المسائل پاسخ مسئله‌های جدید را نمی‌دهد. بلکه شیوۀ مواجهه می‌آموزد." 
--- 
<div>
<div>
<p style="text-align: justify;">خاطرم هست یکی از معلم&zwnj;هایمان چیزی گفتند که مانند همیشه اگرچه ساده می&zwnj;نمود اما بسیار پخته بود. آن روز متوجه فواید آن نگاه نشدم تا بعدها در عمل با آن روبه&zwnj;رو شدم. ایشان گفتند که یک جور نگریستن به همۀ انواع آثار معماری نگریستن همچون حل&zwnj;المسائل است. حل&zwnj;المسائل پاسخ مسئله&zwnj;های جدید را نمی&zwnj;دهد. بلکه شیوۀ مواجهه می&zwnj;آموزد.<br />در این گفتار چند پیش فرض ظریف نهفته است. اول آنکه انگیزۀ ساختن از این زاویۀ نگاه بروز مسئله است. به تمثیلی تا وقتی کسی دردش نگیرد به سراغ درمان نخواهد رفت و مصرف دارو بدون تشخیص صحیح درد زیانبار است. همچنین اگر کسی یا کسانی به سراغ درمان (در اینجا خواست ساخته شدن چیزی) آمدند بدین معنی است که دردی دارند. با این حساب در پس هر اثر معماری مسئله&zwnj;ای نهفته است. چه این اثر ساخته شده باشد و چه در حال ساخت و چه منتظر ساخته شدن. پیش فرض دوم این است که بناها و آثار ساخته شده به دست معماران راه حل مسئله یا به تمثیلی که آمد دارو و تدبیر درمان است نه درمان. به این معنا تدبیر درمان عامل تسهیل یا تحریک یا کمک به فرآیند درمان است در انسان&zwnj;های دردمند. درمان در انسان روی می&zwnj;دهد. پیش فرض دیگر حل&zwnj;المسائل این است که معماران هرگز مسئلۀ کاملاً تکراری نمی&zwnj;بینند که پاسخش را از بر باشند. اگر به یاد بیاوریم که تدبیر معمار برای مسائل انسانی همچون دارو و راه درمان است و نه درمان می&zwnj;توان گفت معمار حتی تدبیر (راه درمان) کاملاً تکراری که از بر باشد نیز در چنته ندارد.<br />اگر آنطور که گفته شد به بناها و ساخته&zwnj;های معماری بنگریم، چه در مقام معمار باشیم و چه پژوهشگر معماری، در آغاز باید از مسئله بپرسیم. در احصاء مسأله چند نکتۀ مهم وجود دارد. یکی آنکه مسئلۀ معماری، مسئله&zwnj;ای انسانی است. نتیجۀ نهایی هر اثر معماری آن چیزی است که درون انسان&zwnj;ها روی می&zwnj;دهد. پس نباید مسئلۀ انسانی را به مسائل دیگر تغییر دهیم. نکتۀ دیگر آنکه در هر اثر معماری مسئله&zwnj;ای اصلی وجود دارد که اگر نباشد اثر مذکور بهانۀ وجودی خود را از دست داده و بنابراین تغییر ماهیت خواهد داد. این امر سنجه&zwnj;ای است که با آن می&zwnj;توان مسئلۀ خاص هر جا را تدقیق کرد. نکتۀ بعد این است که معمار ابزارهای معمارانه در اختیار دارد نه ابزارهای دیگر. بهترین پاسخ هر مسئلۀ انسانی ساختن معمارانه نیست. اگر مسئله به خوبی احصاء شود چه بسا معمار خود را در مقام درمانگر آن مسئله نیابد. در مقام پژوهشگر نیز نباید در پس هر مسئلۀ انسانی پی پاسخ معماران باشیم و اگر چنین پاسخی در معماری نیافتیم فرض کنیم مسئله مغفول بوده است. پیرو نکته&zwnj;ای که گفته شد ابزارهای معماران متنوع است. بنابراین نباید در راه حل آنان همواره در پی خشت روی خشت گذاشتن باشیم. نکتۀ آخر هم اینکه مسائل انسانی وجوه متنوعی دارد. پس مسأله&zwnj;ای که تشخیص می&zwnj;دهیم و در پی آن راه حل نیز چند وجهی است. وقتی مسئله احصاء شود راه حل&zwnj;ها قابل دستیابی، قابل فهم، و قابل سنجش خواهد بود.<br />گفتیم یکی از نشانه&zwnj;های احصاء مسئله انسانی بودن آن است. برای مثال انسان داشت روی زمین می&zwnj;نشست. در آن زمین خار روییده بود. در پی آرام و قرار روی سنگی نشست. آرام و قرار یافت. سکو ساخته شد. آمد این را به چند نفر بی&zwnj;آرام و قرار دیگر بیاموزد. آنها را به محل خار و سنگ برد. گرد هم جمع کرد. خار و سنگ را نشانشان داد. سکو را یادشان داد. آموزشگاه ساخت. مثال&zwnj;هایی که آمد حاوی مسئله و تدبیر و درمان است. آن سکو یا آن آموزشگاه تدبیر درمان یعنی آرام و قرار یافتن یا یاد گرفتن&zwnj; آن انسان&zwnj;ها است. رویدادی که نهایتاً درون انسان&zwnj;ها روی می&zwnj;دهد.<br />احصاء مسئله و فهم انسانی بودن آن اولین و شاید مهمترین کار معماران است. این نکته در نگرش امروز معماران فعال ایران کم&zwnj;اهمیت شده است. در این یادداشت&zwnj;ها سعی می&zwnj;کنم به ساخته&zwnj;های معماران در پی مسئلۀ خاص آن موقع بنگرم. بنابراین در آغاز مسئله را شرح می&zwnj;دهم و سپس تدبیر معمار را. در آخر نیز اینکه اثر آن تدبیر در انسان&zwnj;ها چگونه است.</p>
<p style="text-align: justify;">&nbsp;</p>
</div>
</div>