--- 
title: "کتاب‌های منتظَر" 
authors: danaeifar 
types: blog 
tags: کتاب‌های منتظَر,آسمانه,مطالعات معماری ایران,تاریخ معماری,کتاب,مطهره دانایی‌فر 
featured: false
slug: haMUh 
excerpt: "تابستان امسال برای گذراندن فرصت مطالعاتی به راهنمایی پروفسور اندرو لیچ به دانشکدۀ معماری سیدنی آمدم. آشنایی‌ قبلی‌ام با ایشان بسیار ناچیز بود و محدود می‌شد به شناخت تعدادی از آثارشان، مثل کتاب نه‌چندان منقح تاریخ معماری چیست، رسالۀ دکتری و چندین مقاله با موضوع نقد. با دانشکدۀ معماری سیدنی و شهر سیدنی هم بیش از اینها آشنا نبودم." 
--- 
<div>
<div>
<p style="text-align: justify;">به نام خدا</p>
<p style="text-align: justify;">تابستان امسال برای گذراندن فرصت مطالعاتی به راهنمایی پروفسور اندرو لیچ به دانشکدۀ معماری سیدنی آمدم. آشنایی&zwnj; قبلی&zwnj;ام با ایشان بسیار ناچیز بود و محدود می&zwnj;شد به شناخت تعدادی از آثارشان، مثل کتاب نه&zwnj;چندان منقح تاریخ معماری چیست، رسالۀ دکتری و چندین مقاله با موضوع نقد. با دانشکدۀ معماری سیدنی و شهر سیدنی هم بیش از اینها آشنا نبودم.</p>
<p style="text-align: justify;">در اولین برخورد&zwnj;ها بارزترین خصوصیتی که از اندرو لیچ به نظرم رسید شوخ طبعی و طنازی بود که گویا خصیصۀ نیوزیلندی&zwnj;هاست. اما کم&zwnj;کم سرعت تفکر و عمق و خبرگی&zwnj;اش نمایان&zwnj; شد. او، که دانشجو و همکار صدایش می&zwnj;زنند اندرو، در نیم&zwnj;فصل گذشته درسی با عنوان تئوری معماری مدرن در مقطع کارشناسی ارشد عرضه کرد. جلسه&zwnj;های درس مطابق با نظام آموزشی متداول در دانشگاه&zwnj;های استرالیا دو بخش مجزا داشت۱: دو ساعت سخنرانی&zwnj; و یک ساعت کارگاه که هر دو بخش کلاس پشت&zwnj;سر هم (در این کلاس از ساعت ۱۳ تا ۱۶) ولی در دو جای متفاوت، سالن سخنرانی و کارگاه، برگزار می&zwnj;شد. موضوع نیمی از سخنرانی&zwnj;های کلاس نظریه&zwnj;ها و نظریه&zwnj;پردازان کلیدی معماری به&zwnj;ترتیب زمانی از دورۀ روشنگری تا دورۀ معاصر و نیم&zwnj; دیگر سخنرانی&zwnj;های&zwnj; موضوعی مثل نسبت معماری با محیط، فلسفه، تفکر انتقادی و ... بود. در کارگاه&zwnj;&zwnj; دربارۀ تمرین&zwnj;های هفتگی مطالعاتی و نوشتاری&zwnj;ای بحث می&zwnj;شد که متناسب با سخنرانی&zwnj;ها طراحی شده بود و در اکثر مواقع موضوع بحث ختم می&zwnj;شد به شیوه&zwnj;های نوشتن.</p>
<p style="text-align: justify;">اکثر دانشجوها به خاطر سرعت و تنوع سخنرانی&zwnj;ها و نیز سختگیری&zwnj; در ارزیابی تکالیف دل خوشی از او و کلاس&zwnj;ها نداشتند. اما برای من علاوه بر بخش&zwnj;هایی که موضوع کلاس مانفردو تافوری بود (که کم هم نبود!) جذاب&zwnj;ترین جلسهْ&zwnj; جلسه&zwnj;ی آخر بود که از آرزوهایش برای بچه&zwnj;ها می&zwnj;گفت و از آنان می&zwnj;خواست که در بخش دوم کارگاهی هریک در این باره سخن بگویند. به این شکل که دانشجوها یک بار کتاب&zwnj;هایی را نام ببرند که می&zwnj;دانند در دست تهیه&zwnj; است اما هنوز منتشر نشده&zwnj; و منتظرند تا به جهان بیایند و آنها را بخوانند. بار دیگر کتاب&zwnj;هایی را نام ببرند که در جهان وجود ندارد، اما آرزو دارند بخوانند. به زبان دیگر، کتاب&zwnj;هایی که آرزو دارند خود آنها را بنویسند.</p>
<p style="text-align: justify;">پاسخ&zwnj; خودش به پرسش&zwnj; اول این&zwnj;ها بود:&nbsp;پژوهشی از لوکاچ اِشتانیک۲&nbsp;که موضوع آن رابطه&zwnj;ی معماری چین ۷۰- ۱۹۶۰ با کشورهایی هند و پاکستان و افریقاست؛ مجموعه مقالاتی به زبان انگلیسی از استاد سابقش بارت وِشکافِل۳&nbsp;که فیلسوف فرهنگ در دانشگاه خنت بلژیک است و موضوع اکثر نوشته&zwnj;ها و سخنرانی&zwnj;هایش &laquo;خواندن&raquo;، شیوه&zwnj;های مطالعه و مکان آن و ... ؛&nbsp;پژوهشی از همکارش جنیفر فرن۴&nbsp;در دانشگاه سیدنی که موضوع آن مفهوم معماری و به&zwnj;ویژه مفهوم معماری استرالیا در مواجه با پیچیدگی&zwnj;های صنعتی و نسبت آن با معماری آسیا و خاورمیانه است؛ پژوهشی درباره&zwnj;ی بازسازی کلیسای سان پائولو فوری د مورا۵&nbsp;که سی سال است در دست تهیه است! کلیسا سدۀ چهارم بنا شده، اما آن را پس از آتش&zwnj;سوزی&zwnj;ای در سدۀ نوزدهم تماماً از نو ساخته&zwnj;اند.</p>
<p style="text-align: justify;">موضوع کتاب&zwnj;هایی که آرزو دارد آنها را بنویسد هم این&zwnj;هاست:&nbsp;</p>
<p style="text-align: justify;">- آشتی ایدئولوژی جهانی بودن معماری با اندیشۀ معماری. مطرح کردن این مشکل و بحث از اینکه معماری همواره همه جای جهان بوده و هست. اما در سدۀ هجدهم معنا و تعریف خاصی از معماری همراه با استعمار کشورها در سراسر جهان شکل گرفت و بالید. در اواخر سدۀ بیستم و بیست&zwnj;ویکم دوباره به صورت&zwnj;های پیشین معماری و تعریف&zwnj;های متفاوت ان در سرزمین&zwnj;هایی مانند هند و امریکای جنوبی و چین توجه شد.</p>
<p style="text-align: justify;">-دفاع از تئوری انتقادی یا فلسفی در معماری منظر</p>
<p style="text-align: justify;">-چرا باید امروز به نظریه پرداخت؟ پرداختن به نظریه در معماری چه ضرورتی دارد؟</p>
<p style="text-align: justify;">-معماری اروپای سده&zwnj;های میانه. در سده&zwnj;های پانزدهم و شانزدهم در اروپا تعریفی از معماری و موضعی رواج داشت که همان را در سده&zwnj;های نوزدهم و بیستم دوباره به کار بستند.</p>
<p style="text-align: justify;">-تاریخ معماری غیر-ملی&zwnj;گرای استرالیا. امروزه اهمیت به معماری پسااستعماری و مقابله با تاریخ&zwnj;نگاری بریتانیایی توجه به معماری بومیان را در استرالیا فراهم آورده است. تاریخ معماری استرالیا را باید به گونه&zwnj;ای نوشت که بیش از روایتگری آن متوجه پیچیدگی&zwnj;های معماری در استرالیا باشد. (گفت این کتاب را تا پیش از پنجاه سالگی باید بنویسم!)</p>
<p style="text-align: justify;">-جستجو و مستندسازی مورخان معماری&zwnj;ای که نامشان از قلم افتاده است و نادیده گرفته&zwnj; شده&zwnj;اند. مثلاً مورخی به نام بکروچی در زمان موسیلینی تاریخ معماری نوشت اما هرگز نامش وارد چرخۀ نام تاریخ&zwnj;نگاران معماری نشد.</p>
<p style="text-align: justify;">اندرو لیچ ایدۀ سخن گفتن از کتاب&zwnj;های منتظر را از داستانی از بورخس گرفته است که در آن نویسنده&zwnj;ای کتابخانه&zwnj;ای ساخته بود و قفسه&zwnj;ای از آن را فقط با عنوان کتاب&zwnj;هایی پر می&zwnj;کرد که آرزو داشت بنویسد. هر دوی اینها یادآور حکایت شیرینی است از بزرگی که کیسه&zwnj;ای از هسته&zwnj;های خرما را حمل می&zwnj;کرد و می&zwnj;گفت این&zwnj;ها نخل&zwnj; است.</p>
<p style="text-align: justify;">با خودم فکر کردم و دیدم آرزوهای امروزم یک دسته آرزوهای ترجمه&zwnj;ای است، مثل ترجمۀ کتاب تاریخ خرد تافوری، تحلیل انتقادی فرمپتون، نوشتن دربارۀ معماری الکساندرا لنج و یک دسته آرزوهای تألیفی مثل کتابی با عنوان نقد معماری: نقد فرهنگ؛ کتابی با موضوع معماری دورۀ کمترشناختۀ پیش از اسلام یا به بیان دقیق&zwnj;تر پیش از دورۀ ساسانیان؛ منبع&zwnj;شناسی متون عربی از منظر تاریخ معماری. اما بسیار مهم&zwnj;تر از این خیالات شخصی گمان می&zwnj;کنم &laquo;آروزی ما&raquo; نوشتن کتاب&zwnj; جمعی تاریخ معماری ایران باشد. کتابی که احتمالاً دربرگیرندۀ انواع مختلف تاریخ&zwnj;&zwnj;ها مثل تاریخ فرهنگی، تاریخ ذهنیت، تاریخ انتقادی، تاریخ مفهومی، ... و رویکردهاست. بازۀ زمانی&zwnj; آن شامل همۀ دوران&zwnj;ها و دوره&zwnj;هاست و بر دوره&zwnj;های همیشه&zwnj;جذاب گذار و تحول تأکید دارد. تک&zwnj;نگاشت&zwnj;هایی دارد از همۀ آثار تاریخی، مادی و غیرمادی. خوشبختی اینجاست که این کتاب همین الان در دست تهیه است.</p>
<p style="text-align: justify;">&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;&nbsp;</p>
</div>
</div>
<div dir="ltr" style="text-align: left;">1. Lectorial: lecture+ tutorial</div>
<div dir="ltr" style="text-align: left;">2. Łukasz Stanek</div>
<div dir="ltr" style="text-align: left;">3. Bart Verschaffel</div>
<div dir="ltr" style="text-align: left;">4. Jennifer Ferng</div>
<div dir="ltr" style="text-align: left;">5. Basilica Papale San Paolo fuori le Mura</div>