--- 
title: "درنگ‌های کوتاه: آیا ممکن است معماری دارای تاریخ باشد؟" 
authors: oshams 
types: blog 
featured: false
slug: pX4Yq 
--- 
<p>آیا ممکن است معماریْ تاریخی داشته باشد؟ پاسخ چیست و روش یافتن پاسخ این پرسش چگونه است؟ آیا صرف اینکه کتاب&zwnj;هایی با عنوان &laquo;تاریخ معماری&raquo; وجود دارد یا کسانی به تدریس و تألیف دربارۀ این امر اشتغال دارند و برای آن درس و بحث راه&zwnj;انداخته&zwnj;اند کافی است که بپذیریم که تاریخ معماری عقلاً امکان&zwnj;پذیر است. اگر همۀ اینها توهم باشد یا منظور از تاریخ معماری مثلاً توصیف بناها و مکان&zwnj;های مصنوع گذشته و تعیین نمونه&zwnj;های شاخص، حدیث نفس اشخاص دخیل در معماری، یا حتی نوعی اندیشه یا روش اندیشیدن دربارۀ معماری گذشته که به&zwnj;عمد یا به&zwnj;اشتباه نامش را تاریخ نهاده باشند چطور؟ آیا دربارۀ همه چیز ــ از جمله معماری ــ می&zwnj;&zwnj;شود تاریخ نوشت و تاریخی اندیشید؟ اگر می&zwnj;شود، آیا همۀ انواع ممکنِ تاریخ معماریْ مطلوب هم هست؟ آیا ممکن است برخی از تاریخ&zwnj;های ممکنِ معماری نامطلوب باشد؟ اینها همه پرسش&zwnj;های مهمی است و باب اندیشیدن دربارۀ آنها باز است.</p>
<p>به پرسش آغازین این بند چند جواب می&zwnj;شود داد و این پاسخ&zwnj;ها چیست؟ اگر عقلاً و به طور پیشین به این نتیجه برسیم که پاسخ این پرسش منفی است ــ یعنی عقلاً ممکن نیست معماری دارای تاریخ باشد ــ یعنی لفظ تاریخ در دو عبارت &laquo;تاریخ&raquo; و &laquo;تاریخ معماری&raquo; صرفاً مشترک لفظی است و آنچه از تاریخ معماری مراد نویسندگان کتاب&zwnj;ها یا معلمان تاریخ معماری است، هرچه باشد، به هرحال تاریخ نیست؛ ولو اینکه همگان آن را تاریخ بنامند. البته این در آغاز کمی عجیب می&zwnj;نماید، هرچند دلیل نمی&zwnj;شود که ناممکن باشد. اما آیا ادعای &laquo;ممکن نیست معماری دارای تاریخ باشد&raquo; قابل دفاع است؟ هرچند در ادامه دربارۀ چیستی تاریخ سخن خواهم گفت، عجالتاً اگر بپذیریم هدف تاریخ این است که از دنیای دیده&zwnj;نشدۀ گذشته تصویری عرضه کند تا ذهن برای درک گذشته توانا شود و تاریخ عبارت باشد از شناخت و درک گذشتۀ انسان تا اندازۀ ممکن، آیا هیچ نوع کوششی برای عرضۀ تصویری از معماری گذشتۀ انسان که ما را در درک جهان معماری گذشته توانا کند ممکن نیست؟ اگر دو پرسش اصلی مورخ این است که در گذشته چه روی داده و چرا روی داده است، آیا نمی&zwnj;توان دربارۀ اینکه چرا مثلاً بنایی را چنان ساختند پرسش کرد؟ آیا فهم کنش&zwnj;هایی که منجر به پدید آمدن بناهایی چون مسجد جامع اصفهان یا کاروان&zwnj;سرایی در راه کاشان یا مقبره&zwnj;ای در همدان یا خانه&zwnj;ای در روستایی در گیلان و ... شد، به&zwnj;راستی ممتنع است؟&nbsp; اگرچه نمی&zwnj;توانم به صورت قطعی به این پرسش&zwnj;ها پاسخ دهم، مدعای فلاسفۀ تاریخ دربارۀ اینکه تاریخ به همۀ فعالیت&zwnj;های انسان علاقه&zwnj;مند بوده و هست و دربارۀ همۀ ساحت&zwnj;های کنش آدمی می&zwnj;شود تاریخ نوشت، حتی اگر تاکنون محقَق نشده باشد، پذیرفتنی می&zwnj;نماید. سخن گفتن دربارۀ عینیت رویداد ساخته&zwnj;شدن و تحول بنا یا بناهایی در جا و مکانی معین و نیز علل این رویدادها و سیاق اجتماعی و تاریخی این رویدادها امری نامعقول نیست و سخن گفتن از این علل ــ البته با قید تا اندازۀ ممکن، که چند سطر پیش ذکر کردم ــ امکان درک این رویدادها را فراهم می&zwnj;کند. پس دشوار بتوان مدعی شد که هیچ نوع فعالیت تصویردهنده از دنیای معماری گذشته ــ که آن را هدف تاریخ دانستیم ــ متصوَر نیست.</p>
<p>اگر پاسخ منفی به پرسش آغازین بحث پذیرفتنی ننماید، آنگاه گزینه&zwnj;ای جز پاسخ مثبت باقی نمی&zwnj;ماند: &laquo;اینکه معماری دارای تاریخ باشد، امکان&zwnj;پذیر است&raquo;؛ یعنی شناخت و تفسیر و درک و فهم رویدادها و پدیده&zwnj;های معماری گذشته دست&zwnj;کم تا حدی امکان&zwnj;پذیر است. به این معنا تاریخ معماری&zwnj; از سنخ تاریخ ــ با هدفی که پیش&zwnj;تر ذکر کردم ــ است. اما در اینجا پرسش مهم دیگری پیش می&zwnj;آید: در این بخش بحث به این مسئله مربوط است که منظور از عبارت &laquo;تاریخ معماری&raquo; چیست؟ آیا مضاف&zwnj;الیه معماری (در عبارت تاریخ معماری) یا صفت آرکیتکچرال (معماریانه، در عبارت تاریخ معماریانه) دلالت بر این دارد که با تاریخی کاملاً متفاوت که &laquo;شیوۀ متفاوتی برای کارکردن و درک&zwnj;کردن دارد&raquo; سروکار داریم یا صرفاً نشان&zwnj;دهندۀ موضوع ــ یعنی معماری ــ است که تاریخ دربارۀ آن به کار بسته می&zwnj;شود؟ به سخن دیگر آیا تاریخ معماری یکی از شعب تاریخ است که صرفاً در موضوع با تاریخ&zwnj;های دیگر متفاوت است یا اینکه در روش تحقیق به معنای اعم، یعنی تلاش قاعده&zwnj;مند مورخ برای کشف حقیقت و درک روابط کلی بین پدیده&zwnj;ها، هم با تاریخ&zwnj;های دیگر تفاوت دارد؟ پس پرسش این است: آیا لفظ تاریخ در عبارت &laquo;تاریخ معماری&raquo; (یا تاریخ معماریانه) و &laquo;تاریخ&raquo; معنای واحدی دارد یا با دو معنای متفاوت سروکار داریم؟</p>
<p>برای جستجوی پاسخ این پرسش نخست باید با دو پرسش اساسی در تاریخ معماری روبرو شویم: &laquo;در تاریخ معماری چه چیزی برای شناختن وجود دارد؟&raquo; (هستی&zwnj;های تاریخ معماری، موضوعِ تاریخ معماری) و &laquo;چگونه آن چیزها را می&zwnj;شناسیم؟&raquo; (روش شناخت در تاریخ معماری). پرسش اول هستی&zwnj;شناختی است و به متافیزیک (مابعدَ الطبیعه) تعلق دارد و پرسش دوم روش&zwnj;شناختی است و متعلق به معرفت&zwnj;شناسی.</p>
<p>اگر تاریخ معماری تاریخی باشد که صرفاً به اعتبار موضوع آن از بقیۀ اقسام تاریخ متفاوت است؛ یعنی تاریخ معماری به&zwnj;هرحال شعبه&zwnj;ای از شعب تاریخ، یا گونه&zwnj;ای از تاریخ یا بخشی از تاریخ تام باشد، لفظ تاریخ در این دو عبارتْ مشترک لفظی نیست و در هردو یکی است؛ یعنی همان&zwnj;طور که از تاریخ ایران، تاریخ مشروطه، تاریخ اسلام یا تاریخ دین یا تاریخ مالکیت سخن می&zwnj;گوییم، می&zwnj;توانیم از تاریخ معماری نیز سخن بگوییم. در چنین حالتی منطقی است که بپرسیم &laquo;تاریخ چیست&raquo; و تاریخ معماری چگونه شعبۀ تاریخ است. اما دست کم می&zwnj;توان گفت که &laquo;تاریخ معماری چون شعبه&zwnj;ای از تاریخ&raquo; حاصل اِعمال قواعد [علم یا رشتۀ] تاریخ است بر معماری.</p>
<p>اما اگر تاریخ معماری صرفاً تاریخی &laquo;دربارۀ&raquo; معماری نباشد، بلکه تفاوت آن در روش شناختن هستی&zwnj;های تاریخ معماری باشد، آنگاه کار مورخ معماری به روش و مطابق قواعدی که مورخ دین یا انقلاب و ... کار می&zwnj;کند نخواهد بود؛ هرچند ممکن است شباهت&zwnj;هایی با آنها داشته باشد. در حکم مثال، از جملۀ هستی&zwnj;های تاریخ معماری یکی &laquo;عمل&raquo; اشخاص دخیل در معماری گذشته (عملِ عاملان معماری گذشته) است. ممکن است ادعای تاریخ معماری صرفاً این باشد که موضوع شناختش عمل معماری است و روش شناخت این عمل همچون هر عمل انسانی دیگر است؛ و این البته با این ادعا که &laquo;تاریخ عمدتاً با کنش&zwnj;های آدمی سروکار دارد&raquo; جور درمی&zwnj;آید. در حالت دوم، ادعای تاریخ معماری این خواهد بود که به دست دادن تصویری از عمل معماریانۀ گذشتگان همچون اعمال دیگر آدمی نیست؛ بلکه چیستی عمل معماری اقتضا می&zwnj;کند که شیوۀ کارکردن و درک&zwnj;کردن آن متفاوت با انواع دیگر تاریخ باشد.</p>
<p>باید توجه کرد که در این بحث فعلاً سخن از تاریخ&zwnj;های محقق&zwnj;شدۀ معماری یا آنچه اصطلاحاً تاریخ معماری نامیده می&zwnj;&zwnj;شود نیست. بلکه سخن بر این است که آیا تاریخ &zwnj;داشتنِ معماری ممکن است یا ممتنع. هرچند این با مطالعۀ تاریخ&zwnj;های معماری&zwnj;ای که تاکنون نوشته شده است و شناخت و دسته&zwnj;بندی آنها منافاتی ندارد. چنان مطالعه&zwnj;ای با رجوع به مکاتب علم&zwnj;شناسی پسین و اقسام آن (تحقیق تاریخی در مبادی تاریخ معماری، بازسازی عقلانی تاریخ معماری و تحلیل منطقی اجزا و اندام&zwnj;های درونی آن، و نیز تبیین روان&zwnj;شناختی و جامعه&zwnj;شناختی رفتار جمعی مورخان معماری) امکان&zwnj;پذیر است و می&zwnj;توان نشان داد که چرا تاریخ&zwnj;های محقق&zwnj;شدۀ معماری چنان&zwnj;اند که هستند. اما این خود موضوع تحقیق دیگری است و با تحقیق پیشین (یا تحقیق عقلی) دربارۀ امتناع یا امکان تاریخ&zwnj;&zwnj;داریِ معماری کاملاً متفاوت است.</p>