--- 
title: "یادداشتی به یاد محمدرضا لطفی در سالگرد درگذشت او*" 
authors: khazrai 
types: blog 
tags: محمدرضا لطفی,موسیقی سنتی,موسیقی ایرانی,آواز سنتی,موسیقی ردیف دستگاهی,موسیقی دستگاهی,تارنوازی,سه‌تارنوازی,موسیقی کلاسیک ,موسیقی کلاسیک ایرانی,نظام دستگاهی,تار,سه‌تار 
featured: false
slug: Xier 
--- 
<div>
<div>
<p style="text-align: justify;">لطفی در یک کلمه نادرۀ دوران بود. از موسیقی فلکلوریک تا کار با ارکستر سمفونیک طبع&zwnj;آزمایی کرد و از کلاسیک&zwnj;ترین شیوه&zwnj;های اجرای موسیقی ایرانی تا موسیقی خانقاهی، و از شعر کهن تا شعر نو؛ در آن سال&zwnj;هایی که نمی&zwnj;دانم آیا تعداد کسانی که هم &laquo;داروگ&raquo; نیما را خوانده بوده باشند و هم &laquo;راگ عبدالله&raquo; بلد بوده باشند به عدد انگشتان یک دست می&zwnj;رسید یا نه. همچنان که در اندیشۀ سیاسی و طریقتی که برگزید هم تفاوت فضای فکری کم نبود. به یک معنا هم جهان&zwnj;وطن بود؛ پدرش زاده خلخال، خودش زاده گرگان، در کردستان ازدواج کرد و در تهران به دانشگاه رفت و سال&zwnj;ها در اروپا و امریکا بود اما هیچ&zwnj;وقت گم نمی&zwnj;شد و گم نمی&zwnj;کرد؛ سر رشته&zwnj;ای در دستش بود که به پرده&zwnj;های سازش می&zwnj;رسید و جانش را به این فرهنگ پیوند می&zwnj;داد. در پی معشوق و به شوق آموختن، نزد هرکس که چیزی از موسیقی می&zwnj;دانست می&zwnj;رفت. از شنیدن هیچ موسیقی هراسی و از اینکه با سازی (مثلاً ویولن ایرانی) همراهی کند ابایی نداشت. حتی با شماری از مجریان موسیقی پاپ دوستی داشت و برخی کارهایشان را می&zwnj;ستود اما هیچ&zwnj;وقت ـ تقریباً هیچ وقت (که النادر کالمعدوم) ـ کار پیش&zwnj;پا افتاده نکرد. این روحیه&zwnj;اش شاید با صبا قابل مقایسه باشد که استادان متعدد دید و به سازهای مختلف دست برد و آثار مختلف به جا گذاشت و ماسک&zwnj;هایی به چهره زد اما همیشه استادِ بزرگ بود. شاید هم به همین خاطر بود که یکبار لطفی دشنامی نثار صبا کرد؛ وقتی متحیرانه نگاهش کردیم گفت که اگر صبا قدری به تن رنجورش می&zwnj;اندیشید و در میان&zwnj;سالی رخت برنمی&zwnj;کشید، من هم به محضر و درسش می&zwnj;رسیدم.</p>
<p style="text-align: justify;">مهم&zwnj;ترین کار لطفی آشنا&zwnj;کردن و آشتی&zwnj;دادن روشنفکران با موسیقی کلاسیک ایران (مبتنی بر نظام دستگاهی) بود. بسیاری از روشنفکران و جوانان می&zwnj;پنداشتند که تار سازی محفلی است و در فضایی وهم&zwnj;آلود سیر می&zwnj;کند و بیات&zwnj;ترک و ابوعطا بی&zwnj;خاصیت&zwnj;تر از آنند که شوری به&zwnj;پا کنند. آلبوم&zwnj;های &laquo;به یاد عارف&raquo; و &laquo;کنسرت ابوعطا&raquo; ـ که بعدها به &laquo;عشق داند&raquo; شناخته شد ـ همة این تفکرات را عوض کرد. پیش از او در ایران، بیشتر سرودهای مهیج و انقلابی با گذاشتن شعر فارسی روی سرودهای اینترناسیونال بر ملودی&zwnj;هایی از ارمنستان تا امریکای لاتین ساخته می&zwnj;شد و با سازها و تنظیم غربی به اجرا درمی&zwnj;آمد. لطفی و دیگران، چون علیزاده و مشکاتیان، نشان دادند که در دشتی و ماهور، با تار و سنتور هم می&zwnj;شود سرودهای پرشور ساخت. رموز پنجه&zwnj;کاری و ظرافت نوازندگی را می&zwnj;دانست و بر خراش و خروش تار توانا بود. در آن تکنوازی معروفش در بیات اصفهان[۱] همۀ&nbsp;این فنون متفاوت را کنار هم نشاند و در آن سال&zwnj;های گل و گلوله، که چندان از زمانی که بر تفنگ سربازان گل میخک بود نمی&zwnj;گذشت، آیینه&zwnj;ای ساخت که اضداد را نشان می&zwnj;داد و عارف و عامی را شیدای موسیقی خود کرد.</p>
<p style="text-align: justify;">لطفی در طراحی آواز هم کم&zwnj;نظیر بود الحانی چنان درخشان که وقتی خود ناخواننده&zwnj;اش هم می&zwnj;خواند، پرتو و گرمی&zwnj;&zwnj;اش به جان می&zwnj;رسید. لطفی گروه&zwnj;&zwnj;نوازی را هم دگرگون کرد. گروه&zwnj;های پیش از او عمدتاً مجالس &laquo;جویبار&raquo; بودند و گروه&zwnj;هایی که او پی انداخت همایش &laquo;خیزاب&raquo;&zwnj;، که خود، چنان&zwnj;که شجریان گفت، &laquo;برآوردگار یک گروه&raquo;[۲] بود.&nbsp;</p>
<p style="text-align: justify;">خوش به حال این زمانه که او را پرورد، خوش به حال او که هرجا رفت قدر دید و برصدر نشست، خوش به حال شما که یارانش بودید، خوش به حال من که کنار شما هستم.</p>
<p style="text-align: justify;">&nbsp;</p>
<p style="text-align: justify; padding-right: 80px;"><span style="font-size: 10pt;">* این یادداشت در برنامه&zwnj;ای، که به مناسبت هفتادودومین سالروز تولد محمدرضا لطفی در ۱۴ دی&zwnj;ماه ۹۷در فرهنگسرای نیاوران برپا شد، خوانده شده است.</span></p>
<p style="text-align: justify; padding-right: 80px;"><span style="font-size: 10pt;">&nbsp;</span></p>
<p style="text-align: justify; padding-right: 80px;"><span style="font-size: 10pt;">&nbsp;۱. آلبوم چاووش ۸ دوبار منتشر شد. این تک&zwnj;نوازی در انتشار دوم این آلبوم، در طرف دوم نوار (به&zwnj;جای برنامۀ افشاری با صدای سیما بینا) قرار داده شد.</span></p>
</div>
</div>
<div style="text-align: justify; padding-right: 80px;"><span style="font-size: 10pt;">۲. یادداشت محمدرضا شجریان در بروشور آلبوم &laquo;چشمه نوش&raquo;.</span></div>
<div style="text-align: justify;">&nbsp;</div>
<div style="text-align: justify;">&nbsp;</div>