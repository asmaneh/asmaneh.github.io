--- 
title: "به مناسبت سالگرد آتش‌سوزی ساختمان پلاسکو" 
authors: فرزین فردانش* 
types: bulletins 
categories: plasco 
tags: پلاسکو,حادثه پلاسکو,سانحه,مدیریت سانحه,مدیریت بحران,یان دیویس 
sortOrder: 11 
featured: false
slug: 7XiU 
--- 
<div>
<div>
<p style="text-align: justify;">این روزها که مصادف است با سالگرد آتش&zwnj;سوزی ساختمان پلاسکو، شاهد روی دادن سوانح دیگری هم در گوشه و کنار کشور هستیم؛ مانند زمین&zwnj;لرزه&zwnj;های استان&zwnj;های کرمانشاه، هرمزگان، البرز و دیگر نقاط کشور، فرونشست زمین در دشت قزوین، آتش&zwnj;سوزی کشتی نفتکش ایرانی در چین، سوانح گوناگون رانندگی، هوایی و ریلی و مانند آنها. این رویدادهای ناگوار باعث یادآوری سه نکته مهم می&zwnj;شود:</p>
<p style="text-align: justify;"><strong>۱ . سانحه خبر نمی&zwnj;کند ...</strong></p>
<p style="text-align: justify;">نخستین نکته آن است که سانحه، چه طبیعی و چه ساختۀ دست بشر، هیچ وقت قابل پیش&zwnj;بینی نیست. این نکته تنها مختص به کشور یا زمین&zwnj;های خاص نیست. ماجرای انفجار رآکتور فوکوشیما در کشور ژاپن نشان داد که در کشوری سراپا نظم و ترتیب و در محیطی فنّی که ضوابط ایمنی آن در بالاترین حد ممکن رعایت می&zwnj;شود نیز، سانحه رخ می&zwnj;دهد. آری؛ غافلگیری در سرشت سانحه است. در تهران نیز، به رغم هزینه&zwnj;هایی که در چند دهۀ گذشته برای مطالعۀ لرزه&zwnj;خیزی این کلان&zwnj;شهر صرف شده است، خوشبختانه زمین&zwnj;لرزۀ مهمی روی نداده است. امّا، در همین سال&zwnj;ها، در پایتخت ایران سوانح مهمی نظیر سیل&zwnj;های گلاب&zwnj;دره و کن، فرونشست&zwnj;های زمین و آتش&zwnj;سوزی&zwnj;های گسترده&zwnj;ای در بازار تهران و ساختمان پلاسکو روی داده است ـــ سوانحی که روشن شد انتظار آنها را نداشتیم و برای رویارویی با آنها آماده نبودیم. بیهوده نیست که در چهارچوب کاهش خطر سانحه[۱]&nbsp;که در اسفندماه سال ۲۰۱۵ در سندای ژاپن به تصویب رسید، نخستین اولویت اقدام همانا شناخت خطر سانحه است. شناختی که پس از چند دهه پژوهش در ایران و جهان، هنوز در حد کفایت بدان دست نیافته&zwnj;ایم.</p>
<p style="text-align: justify;"><strong>۲. اگر سانحه خبر هم می&zwnj;داد، فرقی نمی&zwnj;کرد ...</strong></p>
<p style="text-align: justify;">به یاد دارم که زمانی یان دیویس[۲]&nbsp;برایم نقل کرد که با تنی چند از همکاران خود به شهری زلزله&zwnj;زده رفته بود. هنگام صرف صبحانه پس&zwnj;لرزۀ شدیدی رخ داد؛ و نه او و نه هیچ&zwnj;یک از همکاران متخصصش، در هنگام پس&zwnj;لرزه یارای تکان خوردن نداشتند و حتی برای احتیاط زیر میز نیز پناه نگرفتند. او می&zwnj;گفت پس از این زمین&zwnj;لرزه با خود اندیشیدم من که عمری است دیگران را پند می&zwnj;دهم که در هنگام زمین&zwnj;لرزه باید چنین و چنان کرد، چرا خود هنگام وقوع زلزله هیچ نکردم؟</p>
<p style="text-align: justify;">در ایران نیز وضع ما کمابیش چنین است. زمینلرزه&zwnj;هایی که در هفته&zwnj;های گذشته تهران را لرزاند نشان داد که با وجودی که هزینۀ هنگفتی صرف ایجاد آمادگی در برابر خطر زمین&zwnj;لرزه شده است، مردم و دست&zwnj;اندرکاران برنامه&zwnj;ای روشن برای رویارویی با چنین رویدادی در دست ندارند. هنگامی که تهران اندکی لرزید، جمعی شب را در پارك گذراندند، جمعی مدتی به خیابان آمدند و بعد به خانه بازگشتند، و جمعی دیگر[۳]&nbsp;حتی از بستر نیز برنخاستند. مهم&zwnj;ترین اثر این رویداد آن بود که تنها چند روزی صف&zwnj;های بنزین طولانی شد.</p>
<p style="text-align: justify;">در سطوح گسترده&zwnj;تر نیز چنین است. برای نمونه، در زمین&zwnj;لرزۀ گیلان و زنجان که در بهار ۱۳۶۹ روی داد، بیمارستان رودبار از نخستین ساختمان&zwnj;هایی بود که تخلیه و غیرقابل استفاده شد. بیمارستان&zwnj;های بزرگی که در شمال شهر تهران و در نزدیکی راندگی لرزه&zwnj;خیز شمال تهران واقع شده&zwnj;اند و باید در هنگام وقوع زلزله مهم&zwnj;ترین نقش را در درمان آسیبدیدگان ایفا کنند، حتی اگر آسیب نبینند نیز قابل دسترس نخواهند بود[۴]. زیرساخت&zwnj;های حیاتی[۵]، شبکه&zwnj;های برق، آب و گازرسانی در شهرهای کشور نیز وضع بهتری ندارند. در هنگام بروز سوانح، این شبکه&zwnj;ها را اگر آسیب هم نبینند، برای آنکه موجب خسارت بیشتر نشوند، قطع خواهند کرد. این نمونه&zwnj;ها نشان می&zwnj;دهد که در واقع بزرگترین مانع در کشور برای ایجاد آمادگی کارآمد در برابر خطر نگاه بخشی دستگاه&zwnj;ها به چالشی فرابخشی است.</p>
<p style="text-align: justify;"><strong>۳. بگوییم یا نگوییم؟ ما که گفته بودیم!</strong></p>
<p style="text-align: justify;">یکی از مسائلی که سرگشتگی دست&zwnj;اندرکاران را در هنگام بروز بحران نشان می&zwnj;دهد، روشن نبودن موضع دستگاه&zwnj;ها در قبال آگاه کردن مردم است. در هنگام بروز هر بحران، دست&zwnj;اندرکاران خود را بر سر دوراهی می&zwnj;یابند: آیا باید مردم را از خطر آگاه کرد و به ایشان هشدار داد؟ یا از بیم واکنش&zwnj;های مهارگسیختۀ مردم و بروز فاجعه&zwnj;ای ناخواسته چنین اخباری را محرمانه انگاشت و از ایشان پنهان کرد؟ آنچه در تمام بحران&zwnj;های پیشین آشکار شده، آن است که پاسخ این پرسش برای هیچکس روشن نیست؛ و هر یک از دستگاه&zwnj;ها بسته به میل گردانندگان خود اقدام به نشر یا تکذیب اخبار بحران می&zwnj;کنند.</p>
<p style="text-align: justify;">در چنین وضعی، ایمن&zwnj;ترین راهبردی که دست&zwnj;اندرکاران می&zwnj;توانند درنهایت در پیش گیرند، آن است که پیش از آنکه سانحه یا حادثه&zwnj;ای رخ دهد، هشدار خود را بدون انتشار در رسانه&zwnj;ها مکتوب و ثبت کنند، تا اگر اتفاقی افتاد بتوانند خود را از بازخواست&zwnj;های بعدی برهانند. نتیجه آنکه برای رویارویی با سوانحی که خواه و ناخواه در کشور روی خواهند داد، یک راهبرد فراگیر در کشور دنبال می&zwnj;شود: بی&zwnj;خبری؛ خوش&zwnj;خبری!&nbsp;</p>
<p style="text-align: justify;">&nbsp;</p>
<p style="text-align: justify; padding-right: 40px;"><strong>پی&zwnj;نوشت</strong></p>
<p style="text-align: justify; padding-right: 80px;">*استادیار گروه معماری منظر؛ دانشکده معماری و شهرسازی دانشگاه شهید بهشتی</p>
</div>
</div>
<div dir="ltr" style="padding-right: 40px;">1. The Sendai Framework for Disaster Risk Reduction 2015-2030</div>
<div dir="ltr" style="padding-right: 40px;">2. Ian Davis</div>
<div style="padding-right: 40px;">
<p style="padding-right: 40px;">استاد دانشگاه و نویسندۀ کتاب معروف &laquo;سرپناه پس از سانحه&raquo; (Shelter after Disaster). او از شخصیت&zwnj;های سرشناس جهان در زمینۀ کاهش خطر سوانح و بازسازی پس از سانحه است که اکنون علاوه بر تدریس در دانشگاه&zwnj;های مختلف جهان مشاور ارشد بانک توسعۀ آسیا و سازمان ملل متحد نیز هست.</p>
</div>
<div style="padding-right: 40px;">۳. از جمله نگارنده!</div>
<div style="padding-right: 40px;">۴. برای نمونه، راه دسترسی به بیمارستان&zwnj;های طالقانی در ولنجک، بیمارستان شهدای تجریش و بیمارستان اختر در الهیه در حال حاضر نیز با اندک بارندگی به دلیل ازدحام خودروها بسته می&zwnj;شود.</div>
<div dir="ltr" style="text-align: justify; padding-right: 40px;">5. Lifelines</div>