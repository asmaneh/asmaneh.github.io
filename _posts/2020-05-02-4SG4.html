--- 
title: "در ستایش خُرده‌منظر" 
authors: shahidi 
types: blog 
featured: false
slug: 4SG4 
--- 
<div>
<div>
<p style="text-align: justify; padding-right: 80px;"><em>در طول سال ۹۸ در یک کارگاه جستارنویسی با عنوان &laquo;معمار نوشت&raquo; شرکت می&zwnj;کردم که زیر نظر آقای آرش اخوت در مؤسسۀ مان معماران اصفهان برگزار می&zwnj;شد. جمع کوچکی بودیم که شنبه عصرها&nbsp; دور هم می&zwnj;خواندیم و نوشته&zwnj;های یکدیگر را نقد می&zwnj;کردیم. در سالی که بسیاری اتفاق&zwnj;های عجیب و تلخ افتاد، این شنبه عصرها ــ رو به حیاط باصفای &laquo;مان&raquo; ــ کمی ما را از زمان بیرون می&zwnj;برد و لحظه&zwnj;های خوبی می&zwnj;ساخت. متن زیر اولین تمرینی است که برای این کارگاه نوشتم. حالا بعد از تجربۀ دورۀ طولانیِ قرنطینه و خانه&zwnj;مانی که همۀ&nbsp; ما را خواه و ناخواه بیشتر روبروی خرده&zwnj;منظرها&zwnj; نشاند، شاید نشر این متن کوتاه خالی از لطف نباشد.</em></p>
<p style="text-align: justify; padding-right: 80px;"><em>&nbsp;</em></p>
<p style="text-align: justify;">&nbsp;</p>
<p style="text-align: justify;">سه سالی است که از طبقۀ چهارم آپارتمانی در لبۀ سپاهانشهر(۱)، رو به زمین&zwnj;های باز حاشیۀ شهر، آمده&zwnj;ایم به طبقۀ اول خانه&zwnj;ای در دل یک محله، با پنجره&zwnj;&zwnj;ای رو به حیاط، با یک درخت سیب. حیاط کوچک است و دیوارِ نزدیکِ همسایه دید ما را به آسمان محدود کرده. در چشم&zwnj;انداز گستردۀ خانۀ قبلی طلوع و غروب پیدا بود، مهتاب و دشت پیدا بود، اما اینجا از پنجره فقط درخت سیب پیداست با دیوار سیمان&zwnj;سفیدِ ترک&zwnj;خورده&zwnj;ای در پشتش، که اوایل اذیتم می&zwnj;کرد ولی خیلی وقت است دیگر به چشمم نمی&zwnj;آید. در واقع منظر پنجره همان درخت است.</p>
<p style="text-align: justify;">مدتی است دارم به این دو پنجره، و حالِ متفاوتشان فکر می&zwnj;کنم. ابعاد هر دو یکی است: دو متر در دو متر. پنجرۀ قبلی به چشم&zwnj;اندازی وسیع باز می&zwnj;شد که همه چیز از آن پیدا بود: رفت و آمد مردم سواره و پیاده، کوه&zwnj;های حاشیۀ سپاهانشهر تا کوه کلاه&zwnj;قاضی در آن دوردست، فعالیت&zwnj;های پادگان روبرو، چراغ&zwnj;های اصفهان در شب و گاهی از همه چشمگیرتر: لحاف کلفت آلودگی ایستاده روی شهر در ماه&zwnj;های سرد سال. اما پنجرۀ اینجا دامن آسمانش جمع است، دامن زمینش هم جمع&zwnj; است، ولی برای من به&zwnj;مراتب دلگشاتر است. داشتم فکر می&zwnj;کردم چرا. به نظرم رسید علت این باشد که این پنجره قابی است به جهانی کامل در خود، به جهان یک درخت و اتفاق&zwnj;های کوچک آن. از همین است که حالِ من در تماشای این پنجره بارها بهتر است از تماشای منظر دلباز قبلی.</p>
<p style="text-align: justify;">پنجرۀ خانۀ سپاهانشهر اخبار بیشتری از بیرون داشت. صبح که بیدار می&zwnj;شدم اول از همه چشمم می&zwnj;افتاد به وضع هوا، و آن سال&zwnj;ها ــ حدود سال ۸۹ تا ۹۴ ــ اصفهان روزهای آلوده&zwnj;اش بیشتر از روزهای پاک بود. چشمم می&zwnj;افتاد به شهری که در دود محو شده بود و نفسم از اول صبح می&zwnj;گرفت. اینجا که آمدیم، من در جهانی کوچک&zwnj;تر و کم&zwnj;خبرترم. زمستان، بعضی روزها مامان زنگ می&zwnj;زد می&zwnj;گفت می&zwnj;بینی کوه صفه امروز پیدا نیست؟ و من نمی&zwnj;دیدم. من گنجشک&zwnj;های روی درخت را می&zwnj;دیدم و فاخته&zwnj;هایی که می&zwnj;آمدند سهم روزانه&zwnj;شان را در بالکن بگیرند. اینجا نزدیک&zwnj;ترم به زنی که صد سال پیش در اصفهان از خواب بیدار می&zwnj;شد، و صداهایی که می&zwnj;شنید از حیاط خانه&zwnj;اش بود و یکی دو همسایه آن&zwnj;ورتر. تغییر فصل&zwnj;ها را با دو سه درخت خانه&zwnj; می&zwnj;دید، از شهر کمتر خبر داشت و چشم&zwnj;اندازش بسیار کوچک اما در عین حال کامل بود. من اسم این چشم&zwnj;انداز را گذاشته&zwnj;ام &laquo;خرده&zwnj;منظر&raquo;. در خرده&zwnj;منظرها ما بیشتر مجال تماشا داریم و برای همین این تماشا عمیق&zwnj;تر است. تغییرات جزئی دیده می&zwnj;شود و مقیاس رویدادها خیلی ریزتر است. مثل این درخت سیب که نمایندۀ همۀ طبیعت است برایم؛ با شکوفه&zwnj;هایش، میوه&zwnj;های نزدیکش، خزانش و دیوانه&zwnj;بازی&zwnj;های گه&zwnj;گاهش که اول پاییز شکوفه می&zwnj;دهد و تا چند روز اتفاق خانۀ ما می&zwnj;شود!</p>
<p style="text-align: justify;">یاد این می&zwnj;افتم که زمان دانشجویی شیفتۀ معماری تادائو آندو بودم، حالا فکر می&zwnj;کنم علت دوست &zwnj;داشتنم هنری است که او در ساختن خرده&zwnj;منظرها داشت. قاب&zwnj;هایی به درون بنا برای تماشای اغلب فقط یک چیز: یک درخت؛ یک استخر؛ یک سایه روشن. منظرِ خلوتْ ذهن را هم خلوت می&zwnj;کند، خاطر را مجموع می&zwnj;کند.</p>
<p style="text-align: justify;">این شبیه باقی زندگی هم هست. پنجره&zwnj;های رو به شهر شبیه اینستاگرام است! شبیه سایت&zwnj;های خبری است! پنجره&zwnj;هایی پرحرف &nbsp;که می&zwnj;گوید خانۀ آن&zwnj;ور خیابان مهمانی دارد، همسایه این&zwnj;طرفی کولرش را راه انداخته، آن یکی منبع آبش را بزرگ&zwnj;تر کرده و کناری&zwnj;مان با زنش دعوایش شده. هجوم خبرهایی که دانستش زندگی&zwnj;ات را سرشارتر نخواهد کرد، فقط ذهنت را پراکنده&zwnj;تر می&zwnj;کند.</p>
<p style="text-align: center;">..</p>
<p style="text-align: justify;">حالا که چند هفتۀ دیگر باید از این خانه برویم و کارمان شده گشتن روی سایت دیوار و سر زدن به بنگاه&zwnj;ها، می&zwnj;بینم نا خودآگاه دغدغۀ اولم پنجره&zwnj; است. این که خانه رو به چیست؟ صبح&zwnj;ها به کی سلام می&zwnj;کند؟ شب&zwnj;هایش چطور است؟</p>
<p style="text-align: justify;">و هر روز از دیدن آگهی خانه&zwnj;هایی که نوشته&zwnj;اند: با چشم&zwnj;انداز اکازیون رو به کوه صفه، ولی عکسشان بالکنی است رو به خیلِ پشت&zwnj;بام&zwnj;های سیاه و کولرها و البته آن دورها کوه صفۀ ریز، مأیوس می&zwnj;شوم. همۀ خانه&zwnj;ها به امید چشم&zwnj;اندازی اکازیون(!) سرک کشیده&zwnj;اند سمت جایی، ولی همین هجومِ سرک کشیدنْ آن منظر مطلوب را به پشت صحنه برده و منظر پنجره&zwnj;ها شلوغ و درهم برهم شده. این روزها بیشتر می&zwnj;فهمم که در شهرهای بزرگ مثل اصفهان چه خوب است اگر خانه&zwnj;ها چیزی زیبا، مثل جهانی کوچک در درون خود داشته باشند، چیزی نزدیک&zwnj;تر، خُردتر و تماشایی&zwnj;تر.</p>
<p style="text-align: justify;">۲۸/ ۲/ ۹۸<br /><br /><br /></p>
</div>
</div>
<div style="text-align: justify; padding-right: 80px;"><span style="font-size: 10pt;">۱. شهرکی مسکونی در جنوب غربی اصفهان</span>.</div>