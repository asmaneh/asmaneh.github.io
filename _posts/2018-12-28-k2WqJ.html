--- 
title: "درنگ‌های کوتاه: آیا ناگزیریم معمار (یا از معماران) باشیم تا معماران را بشناسیم؟ (بخش نخست)" 
authors: oshams 
types: blog 
featured: false
slug: k2WqJ 
--- 
<p>حتماً عباراتی نظیر این را شنیده&zwnj;اید که می&zwnj;گویند تا زن نباشی نمی&zwnj;توانی حال زنی را بفهمی که در جامعه&zwnj;ای مردسالار زندگی می&zwnj;کند؛ تا در فلان جا نبوده باشی نمی&zwnj;توانی بفهمی که من چه حالی داشتم وقتی آنجا بودم؛ اگر در زمان انقلاب ایران بودی می&zwnj;فهمیدی که چرا ما آن روزها انقلاب کردیم. بر همین سیاق کمابیش در دانشکده&zwnj;های معماری گاهی همین سخن&zwnj;ها را می&zwnj;شنویم: فقط باید معماری کرده باشی تا بتوانی دربارۀ معماری سخن بگویی (فکر کنی)؛ تا عملاً معماری نکرده باشی، از تماشای بناهای گذشته چیزی دست&zwnj;گیرت نمی&zwnj;شود؛ تا توی کارگاه ساختمانی کار نکرده باشی، نمی&zwnj;توانی بفهمی که ساختن معماری خوب چقدر دردسر دارد؛ یا تا معماری نکرده باشی، نمی&zwnj;توانی بفهمی چرا بنایی اینگونه است که هست.[۱]</p>
<p>اینها و بی&zwnj;شمار ادعای ظاهراً ساده&zwnj;نما و پیشِ&zwnj; پای نظیر اینها، اگر درست باشد، دایرۀ تحقیق دربارۀ معماری را بسیار تنگ می&zwnj;کند؛ یعنی معمار فقط می&zwnj;تواند خودش را بشناسد یا حداکثر اینکه برای شناخت معماران ناگزیریم که معمار باشیم و تحقیق&zwnj;های نامعماران دربارۀ معماری یکسره عبث است و راه به جایی نمی&zwnj;برد. جوهر این آموزه که در فلسفه خودباوری[۲] یا معرفت&zwnj;شناسی خودی[۳] است این است که کسی بر هیچ چیز آگاه نیست مگر تجارب و حالات و اعمال خودش. اگر می&zwnj;خواهی کسی را بشناسی باید همان کس یا از همان کسان باشی.</p>
<p>&laquo;همان کس&raquo; بودن یعنی چه یا در عالم معماری، معمار بودن یعنی چه؟ چیست که معمار را از دیگران ــ مثلاً&nbsp; از دانشمند و نقاش و نجار و معلم ــ متمایز می&zwnj;کند؟ یک پاسخ نسبتاً قابل قبول این است که من معمارم، چون به مسائلی (و به گونه&zwnj;ای) می&zwnj;اندیشم و که دیگران نمی&zwnj;اندیشند و احساس&zwnj;ها و تخیل&zwnj;هایی دارم که دیگران ندارند. اگر چنین باشد، شناخت من، یعنی درست شناخت همین آگاهی&zwnj;های من. اگر حالات آگاهی مرا بشناسی، مرا شناخته&zwnj;ای.</p>
<p>اما علاوه بر این مقدمۀ ظاهراً بی&zwnj;ضرر، مقدمۀ دیگری نیز هست که می&zwnj;گوید ما انسان&zwnj;ها فقط به تجارب و حالات ذهنی خودمان دسترس داریم و چنین دسترسی به حالات ذهنی دیگران برای ما مقدور نیست. مثلاً ما به اینکه چطور گشادگی یا تنگی یک اتاق را ادارک می&zwnj;کنیم، دسترس مستقیم داریم. اما اینکه دیگران چطور همان اتاق را درمی&zwnj;یابند، راهی نداریم. از این دو مقدمه این نتیجۀ شگفت برمی&zwnj;آید که هر کسی (از جمله معمار) فقط به حالات آگاهی خودش دسترس دارد و اگر شناخت هر کس یعنی شناخت حالات آگاهی او، پس هر انسانی فقط می&zwnj;تواند خودش را بشناسد.</p>
<p>ممکن است به پرسش کیستی معمار به چیست، پاسخی اجتماعی بدهیم تا روان&zwnj;شناختی. یعنی بر این باور باشیم که هویت هر کسی از جهاتی بسیار مهم حاصل جهان اجتماعی و فرهنگی&zwnj;ای است که در آن می&zwnj;زید. بنابراین هویت معمار نیز ناشی از این است که به جامعۀ معماران (گروه اجتماعی معماران) تعلق دارد. معماران ــ مانند هر گروه اجتماعی دیگر ــ تجارب معینی دارند و آن تجارب است که وجه مشترک همۀ اعضای گروه است. حال به اگر به اینها این را بیفزایید که شخص باید تجربۀ معینی داشته باشد تا آن تجربه را درک کند، دوباره به همان نتیجۀ شگفت می&zwnj;رسیم: فقط معماران می&zwnj;توانند تجارب معماران را درک کنند؛ فقط معمارن می&zwnj;دانند معمار بودن یعنی چه؛ فقط معماران می&zwnj;توانند از معمار بودن سخن بگویند؛ فقط مورخان معمای می&zwnj;توانند تاریخ خوبی دربارۀ معماری بنویسند.</p>
<p>فلسفۀ خودباوری (سولیپسیزم) تا حدودی ناشی از سرشت چندفرهنگی زندگی سیاسی و اجتماعی معاصر است که در آن بر تفاوت میان گروه&zwnj;ها تأکید می&zwnj;شود.</p>
<p>[ادامه دارد.]</p>
<p><br /><br />[۱] در این نوشته طرح زیر دستم بحث&zwnj;ها و استدلال&zwnj;هایی است که برایان فِی، در کتاب فلسفۀ امروزین علوم اجتماعی آورده است.</p>
<p dir="ltr">[2] Solipsism<br />[3] Insider epistemology</p>