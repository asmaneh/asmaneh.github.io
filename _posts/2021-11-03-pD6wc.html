--- 
title: "جایگاه معماری در معرفت: طبقه‌بندی‌های سده‌های نخست اسلامی| مهرداد قیومی بیدهندی و روح‌الله مجتهدزاده" 
authors: asmaneh 
types: bap 
categories: articles 
tags: تاریخ معرفت معماری,طبقه بندی علوم,سده های نخست اسلامی,د وران اسلامی متقدم,دوران متقدم اسلامی,علم و معماری,تاریخ علم در اسلام,مهرداد قیومی,روح الله مجتهدزاده 
featured: false
slug: pD6wc 
--- 
<p style="text-align: justify;">سده&zwnj;های نخستین پس از هجرت در جهان اسلام، از هر نظر دورانی مهم و تاریخ&zwnj;ساز در تمدن اسلامی است. نه تنها مرزهای جغرافیایی که مرزهای ناپیدای علم و فرهنگ نیز طی همین سده&zwnj;ها توسعه و تثبیت یافت و در خلال همین فرایند توسعه و تثبیت بود که برخی از مهم&zwnj;ترین مناسبات علمی و فرهنگی در جهان اسلام شکل گرفت. مقالة حاضر نگاهی دارد به یکی از همین مناسبات، یعنی مناسبات معماری و علوم، در این دوران تاریخ&zwnj;ساز و از این رهگذار می&zwnj;کوشد جایگاه معماری را در سلسله&zwnj;مراتب علوم در جهان اسلام در قرون نخستین هجری روشن سازد. رهیافت مقاله به این مهم، رهیافتی تاریخی و منابع مورد اتکّاء آن متون طبقه&zwnj;بندی علوم در جهان اسلام است. پس از مروری مقدماتی بر اهمّ متون طبقه&zwnj;بندی علوم در جهان اسلام شش متن، شامل احصاء العلوم فارابی، رسائل اخوان الصفاء، الإعلام بمناقب الاسلام ابوالحسن عامری، اقسام الحکمه ابن&zwnj;سینا، مراتب العلوم ابن&zwnj;حزم و التعریف بطبقات الامم ابن&zwnj;صاعد اندلسی به&zwnj;عنوان متون منتخب تحقیق مورد تجزیه و تحلیل جزئی قرار گرفت. این تحلیل نشان داد که در آغاز فیلسوفان مسلمان، به&zwnj;ویژه فارابی و اخوان الصفا، به معرفت&zwnj;های ملازم با عمل نیز، که در نزد اهل صناعات است، توجه داشتند. این توجه به ویژه نزد فارابی برجسته&zwnj;تر بود و در ارتباط با معماری نمودی ویژه داشت. فارابی در احصاء العلوم از دو اصطلاح مرتبط با معماری، یعنی &laquo;صناعت بِناء&raquo; و &laquo;صناعت رئاست بِناء&raquo; یاد می&zwnj;کند. تحلیل آراء فارابی نشان می&zwnj;دهد که این دو اصطلاح با دو گونة مختلف عقل عملی و نتیجتاً با دو سطح مختلف عمل صناعی در ارتباط است. در یک سطح (بِناء) عمل صناعی صرفاً با نوعی مهارت عملی ملازم است اما در سطح دیگر (رئاست بِناء) علاوه بر مهارت، مستلزم نوعی دانش مقدم بر عمل نیز می&zwnj;باشد، از این رو فارابی رئاست بناء را در احصاء در زمرة علوم می&zwnj;شمرد، اما صناعت بناء را خیر. به این ترتیب تقسیم&zwnj;بندی فارابی دو پیامد مهم و متضاد دارد. از یک سو جایگاه مفهومی خاص از معماری را در سلسله&zwnj;مراتب علوم رسمیت می&zwnj;بخشد و از سویی دیگر مفهوم عامّ معماری را بیرون از حوزة علوم می&zwnj;نشاند.</p>
<p style="text-align: justify;">نقش این رویکرد، به&zwnj;واسطة تشخیص و تمییز جنبه&zwnj;های علمی معماری از جنبه&zwnj;های عملی آن، در فهم جایگاه معماری در طبقه&zwnj;بندی علوم در قرون نخستین هجری بسیار مهم است. جنبه&zwnj;های علمی معماری معمولاً در دل علومی مانند حیل و مساحت و جرّ اثقال و نقل میاه است که اغلب آنها از شاخه&zwnj;های علم هندسه&zwnj;اند؛ اما جنبه&zwnj;های عملی معماری صناعتی عملی و خارج از تقسیم&zwnj;بندی و مراتب علوم است. بررسی متون طبقه&zwnj;بندی علوم در این دوره نشان می&zwnj;دهد که پس از فارابی رفته&zwnj;رفته بی&zwnj;اعتنایی فیلسوفان به صناعات عملی قوت گرفت و اوج آن را می&zwnj;توان نزد عامری و به&zwnj;ویژه ابن&zwnj;سینا دید. ابن&zwnj;سینا نه&zwnj;تنها در اقسام الحکمه سخنی از صناعت عملی نمی&zwnj;گوید؛ بلکه در شفاء نیز مهم&zwnj;ترین تفاوت علوم طبیعی و صناعات را این می&zwnj;شمارد که اهل صناعات با صورت عقلی امور طبیعی کاری ندارند. از همین روست که وی صناعت را شایستۀ بحث در حکمت نمی&zwnj;داند و در چنین سیری، طبیعی است که بحث از صناعت معماری نیز مجالی نیابد.</p>
<p style="text-align: justify;">از اواسط سدۀ پنجم، که نقد فلسفۀ یونانی بالا گرفت، کم&zwnj;کم در این نظام طبقه&zwnj;بندی هم تردیدها و اصلاحاتی شد. شاید نخستین عامل آن خود ابن&zwnj;سینا بوده باشد که در یکی از آخرین آثار خود، منطق المشرقیین، در حکمت مشاء چون&zwnj;وچرا کرد؛ و کوشید طرحی برای نظام طبقه&zwnj;بندی تازه&zwnj;ای دراندازد که در آن، صناعات هم جایی دارد. ابن&zwnj;حزم، که مراتب العلوم&zwnj; او در این مقاله مورد بررسی قرار گرفته، صناعات را از آن جهت که در زمرۀ دانایی&zwnj;های انسان است، نوعی علم، البته علم دنیوی، شمرده است. این رأی به گونه&zwnj;ای حادّتر در آثار ابوحامد غزالی نمود یافت؛ متفکری که از اساس با فلسفه مخالف بود و طرح طبقه&zwnj;بندی که درانداخت، به تحول جایگاه صناعات در طبقه&zwnj;بندی&zwnj;های علوم در جهان اسلام انجامید. مقالۀ حاضر با ارجاعی اشاره&zwnj;وار به غزالی پایان می&zwnj;یابد.</p>
<p>&nbsp;</p>
<p dir="ltr" style="text-align: left;">Mehrdad Qayyoomi Bidhendi &amp; Rouhollah Mojtahedzadeh. "The Place of Architecture in Knowledge. Classifications of the first Islamic Centuries." in <em>Wiener Zeitschrift f&uuml;r die Kunde des Morgenlandes,</em> Vol. 111 (2021).</p>
<p>&nbsp;</p>
<p>- مشاهدهٔ فهرست مقالات در این شمارۀ مجله:</p>
<p dir="ltr"><a href="https://orientalistik.univie.ac.at/fileadmin/user_upload/i_orientalistik/Zeitschriften/_003_Inhaltsverzeichnis_WZKM_111.pdf" target="_blank" rel="noopener">https://orientalistik.univie.ac.at/fileadmin/user_upload/i_orientalistik/Zeitschriften/_003_Inhaltsverzeichnis_WZKM_111.pdf</a></p>
<p>&nbsp;</p>