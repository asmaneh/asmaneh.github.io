--- 
title: "در قربت مغرب" 
authors: r.mojtahedzadeh 
types: blog 
featured: false
featureImg: "/assets/img/posts/53FJ.jpg" 
slug: 53FJ 
gallery: 
- image_path: "/assets/img/posts/53FJ.jpg" 
  title: "در قربت مغرب" 
- image_path: "/assets/img/posts/53FJ-1.jpg" 
  title: "تصویر ۱. سیتی هال کازابلانکا- حیاط اول" 
- image_path: "/assets/img/posts/53FJ-2.jpg" 
  title: "تصویر ۲. سیتی هال کازابلانکا- حیاط دوم" 
- image_path: "/assets/img/posts/53FJ-3.jpg" 
  title: "تصویر ۳. سیتی هال کازابلانکا- نمای عمومی حیاط سوم" 
- image_path: "/assets/img/posts/53FJ-4.jpg" 
  title: "تصویر ۴. سیتی هال کازابلانکا- رواق حیاط سوم" 
- image_path: "/assets/img/posts/53FJ-5.jpg" 
  title: "تصویر ۵. کاخ الکلاوی، فاس- تالار پذیرایی با پنجره های رنگین در قوس شرقی" 
- image_path: "/assets/img/posts/53FJ-6.jpg" 
  title: "تصویر ۶. کاخ الکلاوی، فاس- پنجره و روزن های رنگین ورودی تالار پذیرایی" 
- image_path: "/assets/img/posts/53FJ-7.jpg" 
  title: "تصویر ۷. نمای ورودی صومعه دوم در منار مسجد کتبیه، مراکش" 
- image_path: "/assets/img/posts/53FJ-8.jpg" 
  title: "تصویر ۸. پوشش سقف صومعه دوم در منار مسجد کتبیه، مراکش" 
- image_path: "/assets/img/posts/53FJ-9.jpg" 
  title: "تصویر ۹. گوشه سازی آخرین صومعه در منار مسجد کتبیه، مراکش" 
- image_path: "/assets/img/posts/53FJ-10.jpg" 
  title: "تصویر ۱۰. طاق بندی آخرین صومعه در منار مسجد کتبیه، مراکش" 
 
--- 
<p>سالها بود که سفر به سرزمین مغرب، جایی که در ایران اغلب با نام مراکش می&zwnj;شناسیم، هرچند نام رسمی آن "المملکه المغربیه" و نام رایجش "موروکو" است، به یکی از آرزوهایم بدل شده بود. همین اواخر این توفیق دست داد تا این آرزوی دیرین را جامه عمل بپوشانم و لذت سفر به مغرب را در جمعی گرم و صمیمی تجربه کنم. مغرب در نگاه اول سرزمین غرایب است. البته بخش عمده&zwnj;ای از این غربت را نگریستن از "چشمان غربی" رقم زده است. در چشمان غربی مغرب دروازه شرق افسانه ای است؛ دروازه راه بردن به سرزمین افسانه&zwnj;های "هزارویک شب" و داستان&zwnj;های "سندباد بحری". حتی در نگاهی مدرن&zwnj;تر مغرب سرزمین رومنس&zwnj;های مشهوری چون "کازابلانکا" است، فیلمی که در این سفر با تعجب آمیخته به ناباوری دریافتم حتی یک پلان از آن نیز در این شهر برداشت نشده است. این واقعیتِ نه&zwnj;چندان خوشایند به&zwnj;گونه&zwnj;ای نمادین جوهره "نگاه غربی" به مشرق زمین، و از جمله سرزمین مغرب، را نمایندگی می&zwnj;کند. نگاهی که از افسانه&zwnj;های هزار و یک شب تا داستان&zwnj;های هیجان&zwnj;انگیز عصر مدرن وسعت دارد، اما کمتر واقعیت دارد. این تجربه بیدارکننده، که همان یکی دو روز اول سفر دستگیرم شد، پرسشی نو را در مواجهه با مغرب برایم رقم زد: "فارغ از "نگاه غربی" برای من، به عنوان مسافری از شرق، مغرب تا چه حد غریب است؟" در ادامه این نوشتار سعی می&zwnj;کنم برخی پیامدهای این پرسش را در مواجه&zwnj;ام با معماری مغرب، و نه جنبه&zwnj;های دیگر این سرزمین، که قطعا سفری نه روزه فرصتی مناسب برای کشف آن نیست، تا حدی شرح دهم.</p>
<p>معماری مغرب اسلامی، و از جمله سرزمین کنونی مغرب، البته معماری&zwnj;ای متفاوت با مشرق اسلامی، از جمله ایران، است. این تفاوت را به روشنی می&zwnj;توان در صورت و تزیینات ملاحظه کرد. طاقهای مضرس (دندانه&zwnj;دار) معماری مغربی با شکل و تناسبات خاصش کمتر در معماری شرق اسلامی مشابه دارد. رواقهای کشیده مغربی و قوسهای نعل اسبی نیز به همین صورت؛ رنگ&zwnj;های معماری مغرب، چه رنگ&zwnj;های سفید و آبی بومی و چه رنگهای سبز و قرمز شهرهای فاس و مراکش، هرچند مشابهانی در شرق دارد، اما در مجموع نظام رنگ&zwnj;پردازی شباهت&zwnj; اندکی با نظام رنگ در معماری مناطق شرقی دارد. و در نهایت تزیینات و کتیبه&zwnj;های چوبی و گچی، به استثنای گره&zwnj;چینی و مقرنس، در مغرب زبانی متفاوت با مشرق دارد. اما درعین تمام این تفاوت&zwnj;ها، قدم زدن در فضاهای معماری مغربی چنان حس آشنایی، حداقل برای من، داشت که گویی در پس پشت تمام غربت&zwnj;ها آشنایی&zwnj;های ناپیدایی نیز در جریان است. آشنایی&zwnj;های که می&zwnj;دانیم فکت&zwnj;های تاریخی، که باز کردنش خارج از حوصله این نوشتار است، تا حد زیادی بر آنها صحه می&zwnj;گذارد. در ادامه این نوشتار سعی خواهم کرد لحظاتی چند از این دیدارهای آشنا را تصویر کنم.</p>
<p>اولین جلوه آشنای معماری مغربی را در کاخی قرن هجدهمی در کازابلانکا تجربه کردم. کاخی که سیتی هال نامیده می&zwnj;شد و بنا به گفته راهنمای محلی یکی از هشت کاخ بزرگ، و تنها کاخ قابل بازدید از این دست، در کازابلانکا بود. البته هیچگونه نقشه یا کاتالوگ اطلاع&zwnj;رسانی از کاخ موجود نبود؛ و این یکی از ضعفهای بزرگ بناهای تاریخی در مغرب است که علی&zwnj;رغم مرمتهای تحسین برانگیز اطلاعات عرضه&zwnj;شده پیرامون آنها بسیار اندک است. کاخ شامل سه حیاط بود. حیاط&zwnj;های اول و دوم با تناسبات و تزیینات معماری مغربی و ویژگی&zwnj;های کامل یک خانه مغربی بود (تصاویر۱ , ۲) اما حیاط سوم با تناسباتی متفاوت جلوه&zwnj;ای دیگر را به نمایش می&zwnj;گذاشت. این حیاط بیش از حیاط&zwnj;های مرسوم خانه&zwnj;های مغربی، به صحن یک فضای چهار ایوانی در معماری ایران شباهت داشت؛ حتی رواقها نیز متفاوت از معماری مغربی و مشابه نمونه&zwnj;های ایرانی بود. (تصاویر۳ و ۴) هنگام بازدید باور تاثیر معماری ایران با یادآوری نظر برخی مورخان هنر اسلامی &ndash;از جمله هیلن&zwnj;براند در&nbsp;معماری اسلامی؛ شکل، کارکرد و معنا- بیشتر در نظرم تقویت شد؛ این نظر که معماری چهار ایوانی در غرب جهان اسلام سابقه نداشته و نخستین بار از مناطق شرقی، به&zwnj;ویژه ایران، و به&zwnj;واسطه مجموعه سلطان حسن در قاهره به غرب جهان اسلام راه پیدا کرده است.</p>
<p>دومین تجربه از این آشنایی&zwnj;های ناپیدا را هنگام قدم زدن در مدینه فاس و به صورت خاص هنگام بازدیدی که تصادفا از کاخی، قرن نوزدهمی، با نام "کاخ الکلاوی" (El Glaoui Palace) داشتم، تجربه کردم. کاخ محل زندگی یکی از خانواده&zwnj;های مشهور و متنفذ مراکشی در آن زمان بود. در پنجره مهمانخانه (تالار پذیرایی کاخ) شیشه&zwnj;هایی رنگی، مشابه پنجره&zwnj;های ارسی در معماری ایرانی، به کار رفته بود که در کمتر بنای دیگر در مغرب دیده بودم. کاخ در حال مرمت بود و راهنمایی که اجازه بازدید را به من داده بود درحالیکه بازی زیبای نورهای رنگین را در فضای اتاق نشانم می&zwnj;داد، تاکید داشت که این پنجره&zwnj;ها به سبک عراقی است و در معماری مغرب سابقه ندارد. جدای از این نکته که پنجره&zwnj;های فوق به معماری عراق نسب می&zwnj;برد یا ایران، نکته قابل توجه آن بود که پنجره&zwnj;ها ریشه&zwnj;ای کاملا شرقی و وارداتی داشت و حتی طاقی که پنجره را قاب کرده بود، کاملا متفاوت از قوس&zwnj;های مغربی بنا بود. (تصاویر۵ و ۶)</p>
<p>سومین تجربه از این دست را هنگام بالا رفتن از مناره جامع کُتُبیه در شهر مراکش به دست آوردم. بر خلاف دو تجربه دیگر که در بناهایی متاخر رقم خورد، این تجربه در بنایی متقدم، مربوط به قرن ششم هجری، و در یکی از قدیمی&zwnj;ترین مناره&zwnj;های به جا مانده از سلسله موحدین به دست آمد. می&zwnj;دانیم که درون مناره&zwnj;های این منطقه از جهان اسلام اتاق&zwnj;های کوچکی موسوم به صومعه وجود دارد. از همان&zwnj;هایی که مشهور است امام محمد غزالی چله&zwnj;نشینی معروفی را که به تحول روحی او منجر شد، در یکی از همین صوامع، در جامع دمشق، به سر آورد. در کُتُبیه نیز از پایین تا بالای مناره چهار صومعه از این دست وجود دارد. شیوه ساخت طاق و گوشه&zwnj;سازی هر اتاق با اتاق دیگر متفاوت بود. هرچند اتاق&zwnj;های پایین&zwnj;تر به شیوه&zwnj;ای ساخته شده بود که در معماری ایرانی چندان رایج نیست اما آخرین نمونه الگویی کاملا آشنا از شیوه طاق&zwnj;بندی در معماری ایرانی را به نمایش می&zwnj;گذاشت. شیوه&zwnj;ای که شاید مشابهش را به راحتی بتوان در جامع اصفهان جست. (تصاویر۱۰-۷)</p>
<p>تجاربی اینچنین از سه موردی که برشمردم بیشتر است؛ اما به نظر می&zwnj;رسد مجموع آنها طنینی از یک پیام مشترک را منعکس می&zwnj;سازد: "مغرب قریب&zwnj;تر از آنست که در نگاه نخست می&zwnj;پنداریم". و این قرابت، برای آنهایی که در کار مطالعات معماری ایران، خاصه ایران دوره اسلامی&zwnj;اند، می&zwnj;تواند منبعی غنی و کمتر شناخته برای مطالعه و مقایسه باشد. البته آنگونه که از تجربه کوتاه این سفر دستگیرم شد، کاوش در این منبع غنی چندان هم آسان و بی&zwnj;دردسر نیست. به نظر می&zwnj;رسد، همانگونه که قبلا نیز تلویحا اشاره کردم، مطالعات تاریخ معماری در مغرب رونق چندانی ندارد. نه تنها اغلب بناهای تاریخی هنگام بازید فاقد شناسنامه سبکی و تحولات زمان&zwnj;نگاری بودند؛ که در کتاب&zwnj;فروشی&zwnj;های بزرگ مغرب، آنگونه که در شهرهای فاس، مراکش و کازابلانکا دیدم، کمتر نشانی از کتاب&zwnj;های تاریخ معماری اسلامی یافت می&zwnj;شود. متاسفانه در این سفر فرصت نشد دانشگاه&zwnj;ها و مدارس معماری را بازدید کنم، اما نام و آثار "محمد حمدونی علامی"، مورخ مغربی-آمریکایی تاریخ معماری اسلامی، برای هیچیک از چندین کتابفروشی بزرگی که در شهرهای پیش&zwnj;گفته سر زدم شناخته شده نبود. البته این می&zwnj;تواند محصول این واقعیت باشد که زبان علمی در مغرب فرانسه است و آثار علامی به انگلیسی. این واقعیت خود یکی دیگر از مشکلات مطالعه تطبیقی میان معماری ایران و مغرب است، زیرا علاوه بر کمبود منابع همان آثار احتمالا موجود را هم، که محصول کار داشجویان یا دانشوران مغربی در سرزمین مادر است، باید به زبان فرانسه جست. به هر روی چنانچه بتوان راهی برای غلبه بر این مشکلات و نیز مشکلات اداری، که شاید انعقاد تفاهم&zwnj;نامه&zwnj;های بین دانشگاهی بهترین راهش باشد، جست؛ مغرب سرزمینی رویایی و گنجی کمتر شناخته برای مطالعات تطبیقی در حوزه هنر و معماری ایرانی در دوره اسلامی است.</p>