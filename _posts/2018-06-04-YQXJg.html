--- 
title: "ایوان" 
authors: taheri 
types: blog 
featured: false
slug: YQXJg 
--- 
<p><strong>این نوشتار ترجمه&zwnj;ای از مدخل ایوان دانشنامۀ ایرانیکا، نوشتۀ الگ گرابار، است.</strong></p>
<p>&nbsp;</p>
<p>ایوان [۱] واژه&zwnj;ای فارسی است که در عربی [۲] و ترکی هم به کار می&zwnj;رود. در متون تاریخی عربی و فارسی، در اکثر موارد، از ایوان برای دلالت بر عملکردهای کاخ&zwnj;مانند پرجلال&zwnj;و&zwnj;شکوه بهره برده&zwnj;اند؛ چه این عملکرد کلیّت یک کاخ باشد چه مهم&zwnj;ترین و رسمی&zwnj;ترین بخش یک کاخ. با بسط معنی، ایوان را می&zwnj;توان رسمی&zwnj;ترین و پرابهت&zwnj;ترین بخش هر ساختمانی قلمداد کرد. شماری از پژوهشگران گفته&zwnj;اند که واژۀ ایوان برگرفته از واژۀ فارسی&zwnj;باستان آپادانا است [۳]؛ اما این ریشه&zwnj;یابی اکنون چندان محرز و معتبر به شمار نمی&zwnj;رود. شناخته&zwnj;شده&zwnj;ترین کاربست واژۀ ایوان برای یک بنای غیرمذهبی پابرجا، معطوف به بقایای کاخ ساسانیان است: &laquo;ایوان کسری&raquo;، که این عبارت با &laquo;طاق کسری&raquo; معادل است و واژۀ&nbsp; طاق نه بر یک عملکرد بلکه بر یک فرم معماری دلالت می&zwnj;کند. از این واژه در متن&zwnj;های دیگری هم بهره برده&zwnj;اند و در آن همه، به زحمت بتوان متنی را یافت که کاربست واژۀ طاق در نسبت با یک فرم خاص و صریح باشد. در متونی که کاخ&zwnj;های دورۀ عباسی را تشریح کرده&zwnj;اند، واژۀ ایوان در معنای ضیافت&zwnj;گاه اصلی و تالار بار عام یک مجموعۀ بزرگ&zwnj;تر به کار رفته که معادل&zwnj;های شکلی&zwnj;شان در حد حدس&zwnj;وگمان است. هرچند شاه آل&zwnj;مظفر، شاه یحیی (دورۀ حکومت از ۷۸۹تا۷۹۵ ه.ق. / ۱۳۸۷تا۱۳۹۳ م.) [۴] ایوانی چهارطبقه در یزد بنا کرد که احتمالاً بنایی مجزا بوده است. [۵] در کلام فردوسی نیز همواره و تقریباً بی&zwnj;استثنا، واژۀ ایوان در دو معنای کاخ و تالارهای بار عام به کار رفته است. ممکن است در روزگاری، که البته هنوز نمی&zwnj;توان مرز قاطعی بر آن مشخص کرد، ایوان معنای فنّی&zwnj;تر و محدودتر فُرم ساختمانی را به خود گرفته باشد. مثلاً در کتیبۀ ایوان شرقی مسجدجامع اصفهان که تاریخِ ۷۶۸ ه.ق. (۱۳۶۶-۶۷ م.) دارد از عبارت &laquo;هذا الایوان العالی&raquo; استفاده شده است. [۶] هیچ مشخص نیست که این ارجاع بر یک فرم معماری دلالت می&zwnj;کند یا بر مکانی منحصر و مشخص. چنان&zwnj;که، برای نمونه، علی&zwnj;شیر نوایی هم به یک ایوان با تعدادی ستون اشاره می&zwnj;کند که آشکارا با آن طاق پیش&zwnj;گفته در اصفهان متفاوت است. پاسخ به چنین مسئله&zwnj;ای از گذر واکاوی دقیق منابع نوشتاری، ضمن درنظرگیری توالی زمانی آن&zwnj;ها، می&zwnj;گذرد.</p>
<p>دومین معنی متعارف ایوان را باستان&zwnj;شناسان و تاریخِ&zwnj;هنرنگاران غربی برساخته&zwnj;اند و در این معنی&zwnj;گزینی احتمالاً از ایوان کسری متأثر بوده&zwnj;اند. مراد آن&zwnj;ها از ایوان فضای منفرد بزرگ و طاق&zwnj;داری است که از سه سو دیواردار و بسته است و از سوی چهارم باز است و مستقیماً به بیرون راه می&zwnj;برد. بنابراین اگر ایوان را صرفاً جزئی از ترکیب ساختمان در نظر گیریم، بی&zwnj;تردید از پایدارترین مؤلفه&zwnj;های معماری ایرانی از زمان پارتیان بوده است. گفته&zwnj;اند که ایوان از ایران منشأ گرفته و هم در شرق و هم در غرب تکثیر شده است؛ چنان&zwnj;که حضور آن را در بسیاری از بناهای سده&zwnj;سیزدهمی و سده&zwnj;چهاردهمی آناتولی و سوریه، در مدرسۀ سلطان حسن قاهره، و در بناهای تاریخی دورۀ اسلامی هند ملاحظه می&zwnj;کنیم. در گسترۀ ایران نیز ایوان در کاخ&zwnj;ها، خانه&zwnj;ها، مسجدها، مدرسه&zwnj;ها، بقعه&zwnj;ها و کاروانسراها وجود دارد. معمولاً به ایوانِ مسجدها &laquo;صفّه&raquo; می&zwnj;گویند. در بناهای پیشااسلامی و دوران متقدم اسلامی، هم&zwnj;نشینی ایوان تکی و گنبدخانه مکرراً به چشم می&zwnj;آید؛ هرچند چشمگیرترین و مشهورترین کاربست ایوان در قالب جای&zwnj;گیری چهار ایوان در اطراف یک حیاط است. این ترکیب، بیش از هر عامل ساختمانی دیگری، به محور پیمونی&zwnj;ای [۷] بدل شد که اجزای ساختمانی و تزئینی بنا حول آن سامان می&zwnj;یافتند. در ابتدا این اجزا منحصراً در میانسرا متمرکز می&zwnj;شدند، به&zwnj;مانند مسجدجامع اصفهان، و شاخص&zwnj;ترین جلوۀ زیبایی&zwnj;شناسی معماری ایرانیان در نمای داخلی را شکل می&zwnj;دادند. بعدها ایوان در نمای بیرونی ساختمان&zwnj;ها هم جلوه&zwnj;گر شد تا پیش&zwnj;درآمدی از وضع داخلی بنا باشد؛ چنان&zwnj;که در شاهکارهای صفوی و تیموری همچون مدرسۀ خرگرد، مسجد بی&zwnj;بی&zwnj;خانم سمرقند، و مسجد شاه اصفهان چنین وضعی وجود دارد. تاریخ منسجم و دقیق این تحولات شکلی هنوز جای پژوهش دارد تا اثر فرهنگ یا هر عامل دیگری در تغییراتِ کاربست ایوان نمایان شود. باری فارغ از هرآنچه پژوهشگران آتی به دست آورند، آگاهی&zwnj;مان از اهمیت فراگیر ایوان کافی و مسلّم است.</p>
<p>متعاقب تعریف عمومی ایوان و بررسی مختصرش در گسترۀ ایران، مسئله&zwnj;هایی پژوهش&zwnj;سزا ایجاد می&zwnj;شود که نیازمند تدقیق&zwnj;اند. سه تا از این مسئله&zwnj;ها اهمیتی ویژه دارند: ۱. خاستگاه&zwnj;های شکل ایوان، ۲. مسئلۀ چهارایوانی&zwnj;ها، ۳. مشخصه&zwnj;های کارکردی، نمادین و زیبایی&zwnj;شناختی ایوان.</p>
<p><strong>۱. خاستگاه&zwnj;ها</strong></p>
<p>خاستگاه&zwnj;های ایوان کمابیش ناشناخته است. قدیمی&zwnj;ترین نمونه&zwnj;های ایوان در بناهای پارتی و ملهم&zwnj;ازپارتی [۸] عراق یافت شده است. شناخته&zwnj;شده&zwnj;ترین آن&zwnj;ها نمونه&zwnj;های خوب&zwnj;ماندۀ [۹] هترا هستند که از سدۀ یکم پیش&zwnj;ازمیلاد تا سدۀ نخست میلادی قدمت&zwnj;گذاری شده&zwnj;اند؛ هرچند تحقیق&zwnj;های اخیر، از جمله پژوهش کیل [۱۰]، تاریخ آن&zwnj;ها را سدۀ نخست میلادی نشان داده است. ایوان فرمی متعارف در معبدها، کاخ&zwnj;ها و خانه&zwnj;ها بوده است و از همان زمان هم به&zwnj;صورت منفرد استفاده می&zwnj;شدند: در قالب دو واحد همسان رو&zwnj;به&zwnj;رو قرارگرفته یا حتی چهار واحد نشسته در حول یک میانسرا (کاخ آشور). پژوهشگران پیشین تمایل داشتند توسعۀ ایوان را امرِ بوم&zwnj;زادِ بین&zwnj;النهرین قلمداد کنند؛ چه&zwnj;بسا وقتی ابداعات تکنیکی در طاق&zwnj;زنی، تقلید از ساختمان&zwnj;های شکیل&zwnj;تر فلات ایران را در سرزمین&zwnj;های بی&zwnj;چوبْ ممکن و پرطرفدار کرد. حتی عده&zwnj;ای گمان برده&zwnj;اند خاستگاه ایوان در ساخت&zwnj;وسازهای محلی بین&zwnj;النهرینی&zwnj;ها با نِی است؛ هرچند چنین تعبیرهایی دیگر پذیرفتنی نیست. اخیراً نیز عده&zwnj;ای پنداشته&zwnj;اند منشأ ایوان&zwnj;های خاورنزدیک، فرم&zwnj;های ساختمانی سرزمین&zwnj;های مجاور دریای مدیترانه است و بنابراین تکنیک&zwnj;های ساخت&zwnj;وساز در ایران و بین&zwnj;النهرین را صرفاً اقتباسی از ساخت تبلینوم [۱۱] در حیاط بناهای مدیترانه&zwnj;ای در نظر گرفته&zwnj;اند. این فرضیه هم از لحاظ تاریخی و هم از لحاظ فرهنگی موجه به نظر می&zwnj;رسد؛ زیرا دورۀ پارتیان آن زمانی است که طرح&zwnj;های هلنیستی با سنت&zwnj;های ایران و بین&zwnj;النهرین درآمیخته شد. هرچند در این خوانش اخیر هم فرض بر این است که طاق&zwnj;زنی&zwnj;های عظیم برای نخستین بار در ایران و/یا عراق ابداع شد؛ فرضی که با آثار تاریخ&zwnj;نگارانی که دربارۀ طاق&zwnj;زنی&zwnj;های مدیترانه&zwnj;ای قلم زده&zwnj;اند به تردید گرفته شده است. همچنین عجیب است که آثار شکوهمند دیگر پارتیان، نسا در آسیای مرکزی، گنبدهایی خارق&zwnj;العاده دارد اما اثری از ایوان در آن&zwnj;ها نیست.</p>
<p>به احتمال زیاد برگزیدن یکی از فرضیه&zwnj;های یادشده در زمان حاضر ناممکن است؛ یک دلیلش هم اینکه اطلاعاتمان از ایران و خصوصاً از بخش&zwnj;های شمال&zwnj;شرقی آن و نیز از آسیای مرکزی کافی نیست. آسیای مرکزی و بخش&zwnj;های شمال&zwnj;شرقی ایران نواحی&zwnj;ای هستند که چند صباحی بعد ایوان در آن&zwnj;ها بسیار مهم و چشمگیر شد؛ اما براساس یافته&zwnj;های تاکنون به&zwnj;دست&zwnj;آمده، از ساختمان&zwnj;های دورۀ پارتی و حتی در ساختمان&zwnj;های پیشااسلامی متأخرتر نیز اثری از ایوان به چشم نمی&zwnj;خورد، البته جز کوه&zwnj;خواجه در سیستانِ ایران که بنایی از دورۀ پارتیان انگاشته می&zwnj;شود. البته جست&zwnj;وجو در این نواحی گسترده کم&zwnj;کم شروع شده است.</p>
<p>ایوان از زمان صدر مسیحیت پدیدار شده و تقریباً بی&zwnj;فاصله، خصوصاً در عراق، برای عملکردهایی متفاوت و سازوکارهایی متنوع به کار گرفته شده است. اما هنوز نمی&zwnj;شود دانست که این فرم را از بخش&zwnj;های شرقی عراق وام گرفته&zwnj;اند یا نه.</p>
<p><strong>۲. مسئلۀ چهارایوانی&zwnj;ها</strong></p>
<p>طرح حیاطی که چهار ایوان دارد، مسئله&zwnj;ای ویژه را در معماری اسلامی ایجاد کرده است. زیرا تعداد زیادی از دانشوران، گسترش این طرح مشخص را به رشد یک عملکرد اسلامی جدید مرتبط دانسته&zwnj;اند: مدرسه. استدلال معروف (گدار) این است که نخستین مدرسه&zwnj;ها در شمال&zwnj;شرق ایران پدیدار شدند و کارکرد آن&zwnj;ها نخست در خانه&zwnj;های شخصی به منصۀ ظهور رسید؛ و چون خانه&zwnj;های اصیل خراسان خانه&zwnj;هایی چهارایوانی بودند، این الگو در نظامیه&zwnj;ها (گفته شده که آثار یکی از این نظامیه&zwnj;ها را تا پنجاه سال پیش می&zwnj;شده در خرگرد ردگیری کرد) در قالب بنایی یادمانی به کار گرفته شد و نهایتاً به طرح معیار همۀ کارکردهای ممکنِ معماریِ یادمانی تبدیل شد.</p>
<p>تمهید نهاده در این قالبِ سطحی&zwnj;شده پذیرفتنی نیست. زیرا نمونه&zwnj;های خانه&zwnj;های چهارایوانی در شرق ایران نه آن&zwnj;قدرها زیاد است و نه آن&zwnj;قدرها حضورِ پرثباتی داشته که الگویی برای معماری&zwnj;های بعدی باشد. علاوه&zwnj;براین خانه&zwnj;هایی با دقیقاً همان طرح را از سدۀ نهم میلادی در عراق می&zwnj;شناسیم. همچنین آنچه از مدرسۀ خرگرد باقی مانده هم برای یک بازترسیم قابل&zwnj;قبول کافی نیست. آخر اینکه این فرضیه که الگوی چهارایوانی سازوکاری برازنده برای هدفِ آموزش مذهبی بوده خودْ یک ندانسته&zwnj;گویی نادرست است که بر بنیان مفهوم همبستگی فِرَق در اندک&zwnj;شماری از مدرسه&zwnj;های بعدی قرار دارد. بسیاری از مدرسه&zwnj;های متقدم به یک یا نهایتاً به دو فرقه تعلق داشتند.</p>
<p>باآنکه تمهید یادشده اشتباه است، دو خصیصۀ آن از لحاظ تاریخی هوده&zwnj;هایی دارند. افزایش تعداد چهارایوانی&zwnj;ها در معماری مذهبی، چنان&zwnj;که در تعدادی از مسجدهای سده&zwnj;دوازدهمی در غرب ایران (زواره، اردستان، برسیان، اصفهان) ملاحظه می&zwnj;شود، بی&zwnj;تردید با زمانۀ گسترش نهاد مدرسه مقارن بوده&zwnj;اند. و کتیبه&zwnj;های جامع اردستان و منابع مکتوب معطوف به جامع اصفهان [۱۲] رابطه&zwnj;ای جدید میان مکان سنتی نمازگزاری مسلمانان و کارکردهای تخصصی آموزش، خصوصاً در ایران، را خاطرنشان می&zwnj;کنند. دومین خصیصه، پیشینۀ ایرانیان شمال&zwnj;شرق در طرح&zwnj;های چهارایوانی است. ممکن است خراسان، در وسیع&zwnj;ترین معنای خودش [۱۳]، منشأ کاربستی یادمانی از چهارایوانی&zwnj;ها بوده باشد، یا اینکه استفاده از چهارایوانی&zwnj;ها در دورۀ اسلامی، در خراسان احیا شده باشد. مدعای مزبور دو شاهد دارد: کشفیات معبد بودایی آجینه&zwnj;تپه [۱۴] که طرح چهارایوانی دارد؛ و تعدد تنوع فرمی ایوان&zwnj;های خانه&zwnj;های کشف&zwnj;شده در سیستان (که چهارایوانی&zwnj;های قرارگرفته در اطراف یک میانسرا را هم در بر می&zwnj;گیرد). خانه&zwnj;های سیستان را مربوط به دوران متقدم اسلامی تاریخ&zwnj;گذاری کرده&zwnj;&zwnj;اند. چنان&zwnj;که از الگوی چهارایوانی در کاخ&zwnj;ها (لشکری&zwnj;بازار [۱۵]، و ترمذ [۱۶]) هم پایاپای بناهای مذهبی استفاده شده است.</p>
<p><strong>۳. مشخصه&zwnj;های کارکردی، نمادین و زیبایی&zwnj;شناختی ایوان</strong></p>
<p>جز اندک استثناهایی چونان بقعۀ پیر بکران لنجان اصفهان و مسجدجامع نیریز فارس، به&zwnj;ندرت پیش می&zwnj;آید که استفاده از ایوانِ منفصل را ببینیم و بنابراین ایوان فرمی مجزا و به&zwnj;تنهایی معنادار نبوده است. در زمان ساسانیان به صورت معمول ایوان در ترکیب با گنبدخانه پدیدار می&zwnj;شده و این ترکیب ایوان-گنبدخانه در مقام یکی از پایدارترین مؤلفه&zwnj;های معماری ایرانیان باقی ماند. متناوباً مؤلفۀ غالب حیاط&zwnj;ها هم ایوان است که در زمان&zwnj;های سپسین، بر دو پهلوی ایوان، مناره&zwnj;ها می&zwnj;نشسته&zwnj;اند. صورتِ درگاهی ایوان&zwnj;ها معمولاً با هم&zwnj;نشینی ایوان و دو منارۀ مجاورش محقق می&zwnj;شده است.</p>
<p>نمی&zwnj;توانیم واژۀ فارسی و عربی ایوان را برابر مراد تاریخ&zwnj;نگاران از فرم ایوان بدانیم، بنابراین معانی صریح و نیز تداعی&zwnj;های واژۀ ایوان در متون فارسی و عربی، خود&zwnj;به&zwnj;خود به معنی آن نزد تاریخ&zwnj;نگاران تفویض نمی&zwnj;شود. بااین&zwnj;همه محتمل است که ایوان&zwnj;ها در معنای تاریخ&zwnj;هنری&zwnj;شان کارکردهای مشخص و منحصر کارکردی و گاهی نمادین داشته&zwnj;اند. به ظن قریب&zwnj;به&zwnj;یقین می&zwnj;توان گفت که ایوان&zwnj;ها در زمان ساسانیان جلوه&zwnj;گاه تشریفاتی شاه و شاهنشاهی بوده&zwnj;اند، چنان&zwnj;که تاج شاهی از تارک طاق آویزان و پردۀ کشیده&zwnj;شده مقابل ایوان باز می&zwnj;شده تا حضور ملوکانه بر مردمِ گردآمده در حیاط نمایان شود. بازسازی سره از صحنه&zwnj;سازی&zwnj;های معمارانۀ اطوارهای سلطان&zwnj;های دورۀ اسلامی ناممکن است؛ البته جز زمان&zwnj;های بسیار متقدم، وقتی در بغداد یا مرو احتمالاً راه&zwnj;ورسم ساسانیان تداوم داشته است. اما تصور کارکرد دقیق هر چهار ایوان در یک کاخ، مثلاً در لشکری&zwnj;بازار، دشوار است. چه&zwnj;بسا ایوان نمود افتخاری فرمندی هم بوده است؛ چنان&zwnj;که در نمونه&zwnj;های مثل بقعۀ لنجان یا در گازرگاه هرات ملاحظه می&zwnj;شود. اگرچه برای متظاهرانِ زاهد و برای معماری یادبودی، ایوان هرگز اهمیت گنبد را کسب نکرد.</p>
<p>تعریف خصیصه&zwnj;های کارکردی ایوان دشوار است. ایوانِ تکی این حُسن را دارد که یک فضای منفرد بزرگ را ایجاد می&zwnj;کند که کارکردهای عمومی آن محرز است. برعکس در ساختمانی بزرگ با چند ایوان، کارکرد ایوان این می&zwnj;شود که فضاهای بزرگ را به فضاهایی کوچک&zwnj;تر تبدیل کند که هر کدام از این فضاهای کوچک&zwnj;تر، مرکز فعالیت منحصر به خود را دارند. اینکه ایجاد مسجدها یا کاروانسراهای چندایوانی بازتابی از جداسازی&zwnj;های اجتماعی داخلی بوده است یا هر چیز دیگری، هنور پرسشی جستارپذیر است. البته مسلّم است که خودِ فرم ایوان به شیوه&zwnj;هایی بسیار منعطف به کار گرفته می&zwnj;شود و اتخاذ آن در دورۀ اسلامی واکشنی به کلیت دغدغه&zwnj;های فُرم&zwnj;محور فرهنگ بود، که می&zwnj;توانست به خدمت&zwnj;هایی متفاوت گرفته شود و همچنین فضایی نبود که دست&zwnj;وپاگیر باشد. نهایتاً باید افزود که برای سده&zwnj;ها طاق&zwnj;زنی یکی از بهترین افزارهای ساخت&zwnj;وساز ایرانیان بود؛ همان&zwnj;طور&zwnj;که پدیداری ایوان نیز بدون توسعۀ طاق&zwnj;زنی ممکن نبود.</p>
<p>در ارزش زیباشناختی ایوان&zwnj;ها دو مضمون غالب هستند. یکی اینکه ایوان حایلی مابین جهان درون و جهان بیرون است، که ریتم&zwnj;های ترکیبی همۀ دیوارها و معمولاً تزئیناتشان را نیز تنظیم می&zwnj;کند، چنان&zwnj;که در واقع هم همین است. ایوان جایی است که کتیبه&zwnj;ها بر آن می&zwnj;نشینند و عملکرد بنا، چه مذهبی باشد چه غیرمذهبی، و نیز شکوه و شوکت بانیان آن را جار می&zwnj;زنند. دوم اینکه ایوان یک معبر هم هست، همان&zwnj;طورکه سایه&zwnj;افکنی فضای داخلی&zwnj;اش بر محرمیّت باقی بخش&zwnj;های بنا می&zwnj;افزاید. درنتیجه تصادفی نیست که ایوان به صورت درگاه می&zwnj;آید و نیز، تزئیناتش معمولاً به یک محراب بزرگ&zwnj;نماشده شباهت دارد. و اینکه ایوان یک کادر است و همین ارزش است که آن را فرم نمودگر معماری در مینیاتورها می&zwnj;کند.</p>
<p>&nbsp;</p>
<p><strong>کتابنامه</strong></p>
<p>پژوهشی جامع و مستقل دربارۀ ایوان&zwnj;ها وجود ندارد. باری به آثار معرفی&zwnj;شده می&zwnj;شود رجوع کرد.</p>
<p dir="ltr">Grabar, &ldquo;Īwān,&rdquo; EI2. Honarfar, Eṣfahān, pp. 86ff., 137.</p>
<p dir="ltr">N. V. D&rsquo;yakonova and O. I. Smirnova, &ldquo;K voprosu ob istolkovanii pendzhikentskoĭ rospisi,&rdquo; Sbornik v chest&rsquo; I. A. Orbeli, Leningrad, 1960.</p>
<p dir="ltr">F. Oelmann, &ldquo;Hilani und Liwanhaus,&rdquo; Bonner Jahrb&uuml;cher 127, 1922.</p>
<p dir="ltr">G. Gullini, Architettura iranica, Turin, 1964, pp. 326ff.</p>
<p dir="ltr">L. Golombek, the Timurid Shrine at Gazur Gah, Toronto, 1969.</p>
<p dir="ltr">A. Godard, &ldquo;La mosqu&eacute;e,&rdquo; Ars Islamica 6, 1951.</p>
<p dir="ltr">B. A. Litvinskiĭ and T. I. Zeĭmal, Adzhina-tepe, Moscow, 1971.</p>
<p dir="ltr">E. J. Keall, The Significance of Late Parthian Nippur, doctoral thesis, University of Michigan, Ann Arbor, 1970.</p>
<p dir="ltr">H. Behrens and M. Klinkott, &ldquo;Das Ivan-Hofhaus in Afghanisch-Sistan,&rdquo; AMI, N.S. 6, 1973.</p>
<p dir="ltr">N. Ardalan and L. Bakhtiar, the Sense of Unity, Chicago, 1973.</p>
<p dir="ltr">Camb. Hist. Iran III, pp. 489, 495, 1058-80 (passim), 1147, 1149.</p>
<p><strong>جست&zwnj;وجوواژه&zwnj;ها:</strong></p>
<p>ایوان ، اَیوان ، اِیوان ، Iwan ، Eyvan ، Eywan ، Iwaan ، Eyvaan ، Eywaan ، AYVĀN</p>
<p>آدرس اینترنتی&nbsp;نوشتۀ گرابار در ایرانیکا: http://www.iranicaonline.org/articles/ayvan-palace</p>
<p>&nbsp;انتشار در ۱۵دسامبر۱۹۸۷</p>
<p>آخرین به&zwnj;روزرسانی در ۱۸آگوست۲۰۱۱</p>
<p>ترجمه&zwnj;شده در ۱۷آوریل۲۰۱۸ (۲۸فروردین۱۳۹۷)</p>
<div>
<div>
<p><strong>پی&zwnj;نوشت&zwnj;ها</strong></p>
</div>
</div>
<div dir="ltr">1. AYVĀN (palace, veranda, balcony, portico)</div>
<div dir="ltr">2. īwān, līwān</div>
<div dir="ltr">3. W. B. Henning, &ldquo;Br&aacute;hman,&rdquo; TPS, 1944, p. 109 n. 1 = Acta Iranica 6, p. 195; W. Eilers, in Camb. Hist. Iran III, p. 495</div>
<div>۴. گرابار تاریخ حکمرانی شاه یحیی را از ۷۸۹ تا ۷۹۵ نوشته است؛ ۷۸۹ تاریخ مرگ شاه شجاع است. حال&zwnj;آنکه شاه یحیی از مدت&zwnj;ها قبل بر یزد حکم می&zwnj;رانده است. در بیشتر متون (مثلا: دایرة&zwnj;المعارف بزرگ اسلامی) تاریخ حکومت شاه یحیی را از ۷۶۴ تا ۷۹۵ ه.ق. ثبت کرده&zwnj;اند. (م.)</div>
<div>۵. &laquo;بر يك طرف بارو و ايوانى چهار طبقه بساخت و چهار بادگير بر چهار طرف او بنهاد. و خانه عالى و دو بادگير رفيع و عمارت عالى و بادگيرى موسوم به شيخ مباركشاه و گلشن بساخت. و ايوان و سراى تركان را دو طبقه كرد و طنبى عالى بر دست صفه بزرگ ساز داد&raquo; (احمدبن&zwnj;حسین کاتب یزدی، تاریخ جدید یزد، به&zwnj;تصحیح ایرج افشار، چ۳، تهران: امیرکبیر، ۱۳۸۶، ص.۸۰) (م.)</div>
<div>۶. &laquo;... و اجتهد فی ایام سلطنة سلطان محمود خلدالله ملکه و سلطانه ببناء هذا الایوان العالی لابتغاء مرضاة ربه و اضافة الی البناء الجامع باصفهان هذه العمارة المبارکة للعابدین&nbsp; ...&raquo; (لطف&zwnj;الله هنرفر، گنجینۀ آثار تاریخی اصفهان، چ۲، ۱۳۵۰، ص.۱۳۷) [هنرفر کتاب دیگری دارد با عنوان &laquo;اصفهان&raquo; که گرابار به صفحۀ ۱۳۷ آن ارجاع داده است؛ حال&zwnj;آنکه ذکر کتیبۀ جامع در صفحۀ ۱۳۷ &laquo;گنجینۀ آثار تاریخی اصفهان&raquo; آمده است) (م.)</div>
<div dir="ltr">7. modular axis</div>
<div dir="ltr">8. Parthian-inspired</div>
<div>۹. آن زمان که گرابار می&zwnj;نوشت، هنوز داعشی نبود که به هترا حمله کرده باشد&nbsp; :(&nbsp; وگرنه لابد به&zwnj;جای سخن از خوب&zwnj;مانی آن&zwnj;ها، از تباهی دردناکشان می&zwnj;گفت؛ لااقل کاش گرابار قبل از استفاده از این &laquo;خوب&zwnj;مانده&raquo; (well-preserved) یک &laquo;ماشاالله&raquo; می&zwnj;نوشت!!! (م.)</div>
<div dir="ltr">10. E. S. Keall</div>
<div>۱۱. تبلینوم اتاقی بود که معمولاً در یک سمت آتریوم و روبه&zwnj;روی ورودی واقع می&zwnj;شد که از پشت، یا با پنجره&zwnj;ای بزرگ یا با پرده، به رواق باز می&zwnj;شد و پوشش دیوارهایش از دیواره&zwnj;نقاشی&zwnj;ها مملؤ بود. تبلینوم اتاق&zwnj;کار یک خانۀ رومی و محل قرارومدارهای تجاری پدر خانواده و مکان پذیرایی از مهمان&zwnj;هایش محسوب می&zwnj;شد. (م.، ترجمه از ویکی&zwnj;پدیای انگلیسی،&zwnj;مدخل tablinum)</div>
<div>۱۲. لطف&zwnj;الله هنرفر، گنجینۀ آثار تاریخی اصفهان</div>
<div>۱۳. خراسانِ بزرگ: &laquo;در زمان ساسانیان و اوایل دوره اسلامی، خراسان اغلب به منطقه&zwnj;ای بسیار بزرگ اطلاق می&zwnj;شد که نه تنها استان&zwnj;های فعلی خراسان در ایران، بلکه همهٔ سرزمین&zwnj;های شرقی، از ری و کویر بزرگ تا افغانستان امروزی و حتی تا درهٔ ایندوس علیا و سند یعنی پاکستان امروزی را نیز دربرمی گرفت. در برخی دوره&zwnj;ها، علاوه بر این مناطق، ماوراءالنهر و خوارزم یعنی بخشی از جمهوری&zwnj;های ترکمنستان، ازبکستان، تاجیکستان و قرقیزستان نیز جزو خراسان بودند&raquo; (ویکی&zwnj;شیعه). (م.)</div>
<div>۱۴. آجینه&zwnj;تپه در دوازده کیلومتری شرق قرغان&zwnj;تپه قرار دارد. برای اطلاعات بیشتر به مدخل آجینه&zwnj;تپه (Ajina Tepe) در ایرانیکا نگاه کنید (م.)</div>
<div>۱۵. محوطۀ لشکری&zwnj;بازار در حدوداً هفت کیلومتری شهر تاریخی بُست افغانستان قرار دارد. وجود بقایای یک کاخ بزرگ و یک راستۀ بازار موجب شده که مردم آنجا را لشکری&zwnj;بازار بنامند؛ حال&zwnj;آنکه در تاریخ بیهقی &laquo;کوشک سلطنتی دشت لکان&raquo; یا &laquo;لشکرگاه&raquo; نام دارد. برای اطلاعات بیشتر نگاه کنید به، برای مثال، محمدمهدی هوشیاری و مرتضی فرشته&zwnj;نژاد، &laquo;در جست&zwnj;وجوی معماری کاخ ایرانی در دورۀ غزنویان، شناخت و بررسی تطبیقی ویژگی&zwnj;های معماری و تزئیناتی کاخ&zwnj;های بجامانده از غزنویان&raquo;، دوفصلنامۀ علمی&zwnj;پژوهشی مرمت و معماری ایران، س۵، ش۱۰، ۱۳۹۴. (م.)</div>
<div>۱۶.&zwnj; ترمذ در ازبکستان فعلی و در کرانۀ آمودریا قرار دارد. برای اطلاعات بیشتر به مدخل ترمذ در دایرة&zwnj;المعارف بزرگ اسلامی نگاه کنید (م.)</div>