--- 
title: "کمدی معماری: شرح سفر دلیرانۀ خدای معماران به سرزمین پارس‌ها قسمت نهم: مسابقه‌ٔ معماری در جهنم" 
authors: علی طباطبایی 
types: blog 
featured: false
slug: jdiXR 
--- 
<p>وقتی مسافران به مهمانی بزرگ دنیای مردگان رسیدند تا با خبر شوند که چرا آنوبیس به دنبالشان آمده و اوسیرییس چه خواب تازه&zwnj;ای برایشان دیده است، صدای جشن و پایکوبی از همه جا بلند بود. جانوران و هیولاهای بسیاری همه در حال رقص بودند و در دوردست و روی تپه&zwnj;ای هم اوسیریس مست لایعقل لیوان بزرگی در دست داشت و کنار پیرمردی با دندان&zwnj;های تیز و سه شاخ بلند نشسته بود. انگار مسافران در یکی از بزرگترین جشن&zwnj;های دنیای مردگان به آن&zwnj;جا رسیده بودند.</p>
<p>در میانه&zwnj;ٔ مجلس چند هیولا و گرگ&zwnj;نما به همراه زوسر مرحوم به همان شیوه&zwnj;ی ابدائی&zwnj;اش دست&zwnj;ها را نود درجه از مچ چرخانده بودند و یکی را به سر و دیگری را به کمرشان چسبانده بودند و می&zwnj;رقصیدند. بقیه&zwnj;ٔ مردگان و هیولاها هم هر یک در جمعی مشغول شادی و دست&zwnj;افشانی و پایکوبی بودند. گروه چهار نفره&zwnj;ی ایمحوتب، انجیب، پریناز و سمانه اما از خستگی نبرد با مارها نای حرکت نداشتند تا به جمع هیولاهای بپیوندند و در مهمانی حاضر شوند. از آنوبیس خواستند مستقیماً به پیش اوسیریس ببردشان. از تپه&zwnj;ای که اوسیریس روی آن بود کشان&zwnj;کشان بالا رفتند و خود را به او رساندند. اوسیریس با دیدنشان فریاد مستانه&zwnj;ٔ خوشی کشید و به پیرمرد سه شاخ کنارش گفت: دیدی گفتم این احمق&zwnj;ها می&zwnj;آیند؟ شرط را باختی، رد کن بیاد.</p>
<p>پیرمرد سه شاخ تکه&zwnj;ای زمرد از جیبش بیرون آورد و به اوسیریس داد و گفت: به جهنم، تو شرط اصلی را می&zwnj;بازی.</p>
<p>اوسیریس بی مقدمه شروع به توضیح کرد: دوستان قدیمی امیدوارم سفر خوب و راحتی را تا این لحظه پشت سر گذاشته باشید و به کانسپت کانسپت&zwnj;ها نزدیک شده باشید.&nbsp;</p>
<p>هر دو بلند خندیدند. اوسیریس از شدت خنده روی پایشش می&zwnj;کوبید و پیرمرد سه شاخ که گویا رئیس مهمانی بود هم قاه قاه می&zwnj;خندید و اشک در چشمانش حلقه بسته بود. اوسیریس ادامه داد:</p>
<p>همان&zwnj;طور که احتمالاً می&zwnj;دانید شما دعوتید به مسابقه&zwnj;ٔ طراحی مقبره&zwnj;ٔ من. به خاطر شرایط خاص مسابقه تا الان فقط دو گروه داریم که جرئت کرده&zwnj;اند در این مسابقه شرکت کنند. یکی گروه ست از خدایان مصر باستان و دیگری گروه برنده ( خودشان این اسم را انتخاب کرده&zwnj;اند) که آسمودیوس فرزند دوست عزیزم شیطان و رفقایش هستند. برای این که خدای نکرده کسی تصور نکند ناداوری&zwnj;ای در کار است در هیأت داوران علاوه بر من و دوست خوبم یک نفر هم از دانشکده&zwnj;ٔ معماریِ دوستان شما انتخاب کردیم. قیومه&zwnj;ی طبیب که به طرح مقبره در طول تاریخ هم آشناست.</p>
<p>برنده&zwnj;ٔ مسابقه وارث اوسیریس و رئیس خدایان مصر خواهد بود و شهر را از این بلبشو نجات می&zwnj;دهد و البته طرحش هم اجرا خواهد شد. بازندگان اما سرنوشت شومی دارند و تا ابد در دنیای زیرین باقی می&zwnj;مانند و به انتخاب خودشان یا به کوهی بسته می&zwnj;شوند و پرندگان هرروز بدنشان را می&zwnj;خورند و یا تکه سنگی را هرروز به بالای کوهی می&zwnj;برند وسنگ به پایین می&zwnj;لغزد و روز دیگر باز همین کار را تکرار می&zwnj;کنند. البته شما با حضورتان در این مجلس و گذر از دروازه قبلاً موافقتتان با شرکت در این مسابقه را اعلام کرده&zwnj;اید. کسی از دنیای زندگان جز در نقش داور یا شرکت&zwnj;کننده&zwnj;ٔ این مسابقه حق شرکت در این مراسم را ندارد. موضوع مسابقه طراحی مقبره&zwnj;ٔ من یعنی اوسیریس بزرگ روی زمین است. اگر سوالی ندارید شروع کنید.</p>
<p>گروه&zwnj;ها شروع به طراحی کردند. کاغذ&zwnj;ها و پوستی&zwnj;ها جلویشان پهن شد و ایمحوتب، انجیب، سمانه و پریناز هم دست به کار شدند. هنوز خطی نکشیده بودند که آنوبیس پیشنهاد داد برای باز شدن فکرشان کمی سم مار زنگی بنوشند اما ایمحوتب مخالفت کرد و گفت ذهنش بدون این کارها هم باز است و پریناز هم تأیید کرد که دفترهای معماری&zwnj;ای را می&zwnj;شناسد که به چیزهای مختلفی مثل سم ماری برای باز شدن ذهنشان متوسل می&zwnj;شوند اما در عمل بیشتر حرف می&zwnj;زنند و دور خودشان می&zwnj;چرخند و دور هم خوشند تا کاری پیش ببرند. گروه&zwnj;ها چند ساعت روی طرحشان کار کردند و پوستی&zwnj;ها و ماکت&zwnj;های مختلفی را دور انداختند. گروه ایمحوتب، انجیب، سمانه و پریناز هم آلترناتیوهای بسیاری را بررسی کردند که هم تا حد امکان منطبق بر شرایط مسابقه و توصیه&zwnj;های انوبیس برای کار در دنیای زیرین باشد و هم نظر داوران را جلب کند. بالاخره زمان پایان یافت و وقت ارائه&zwnj;ٔ آثار رسید.</p>
<p>داوران سر جایشان نشستند و قیومه&zwnj;ٔ طبیب هم که معلوم نیست با عصاره&zwnj;ٔ کدام پایان&zwnj;نامه به آن&zwnj;جا آمده بود بر صندلی خودش کنار اوسیریس و شیطان نشست. اولین گروه، گروه ست بود که کارش را ارائه کرد. ست خدای مصری با سر شاهین کار گروهش را جلوی داوران گذاشت. طرحشان مقبره&zwnj;ای خطی با سه حیاط سلسله مراتبی دنبال هم بود که هر حیاط ارتفاعی بالاتر از حیاط قبلی داشت. حیاط&zwnj;ها مملو از درخت بود. ارائه&zwnj;شان که تمام شد شیطان گفت طرح را نمی&zwnj;پسندد و دلیلی هم ندارد که دیگران را برای آن توجیه کند، صرفاً حال نمی&zwnj;کند با این جور طرح&zwnj;ها. اوسیریس اما خوشش آمد و گفت شایسته&zwnj;ٔ صفا و سبزی درونی و بیرونی اوست. اما قیومه&zwnj;ٔ طبیب کار را به کلی رد کرد و گفت این طرح عین به عین در باغ&zwnj;های ملکه حتشپ سوت اجرا شده است و این عزیزان یا از آن مطلع نبودند یا با نیروهایی غیبی از آن خبر یافته&zwnj;اند، اما به هر حال پیشینه را درست نشناخته&zwnj;اند و کارشان خالی از بداعت و کلاً مردود است.&nbsp;</p>
<p>همهمه&zwnj;ای میان مهمانان افتاد و همه&zwnj;ٔ هیولاها گروه ست را هو کردند. بعد نوبت به ارائه&zwnj;ٔ گروه برنده رسید. طرحشان یک هرم بزرگ معکوس بود که روی نوکش ایستاده و چهار هرم کوچکتر در کنارش آن را ایستا نگه داشته بود. طرح در میان دود و رقص نور و با پخش شدن آهنگ Nothing else matter&nbsp; از گروه متالیکا با صدایی سر و صدای زیادی از دل زمین بیرون آمد و همه را به هیجان آورد. اوسیریس بسیار شگفت زده شد و رأی شیطان هم به واسطه&zwnj;ٔ حضور فرزند دلبندش در این گروه از قبل معلوم بود. قیومه&zwnj;ٔ طبیب تردید&zwnj;هایی درباره&zwnj;ی اجرایی بودن چنین طرحی در مصر باستان داشت و معتقد بود با حذف شلوغ&zwnj;کاری&zwnj;ها چیز چندان خاصی در طرح نیست و پیشنهاد می&zwnj;کند قبل از اعلام برنده طرح بعدی را هم ببینند. دو داور دیگر با اکراه و محض آبروداری جلوی تماشاچیان پیشنهادش را پذیرفتند.</p>
<p>طرح گروه سوم طرحی بسیار ساده بود. یک ابلیسک در میانه و چهار فواره که از چهار کنج آبی را روی آن می&zwnj;پاشید. شیطان همین که طرح را دید خنده&zwnj;ای سر داد و به پشت اوسیریس زد و گفت: این&zwnj;ها می&zwnj;خواهند ماجرای تبعیدشان را یادآوری کنند و به تو طعنه بزنند؟ اوسیریس خشمگین شد. با این که قیومه&zwnj;ٔ طبیب معتقد بود طرحی ساده و به دور از تکلف است و الزاماً معنایی بیرون از متن را منتقل نمی&zwnj;کند حرفش را کسی جدی نگرفت. اوسیریس برافروخته شد و فریاد کشید: هر قدر هم به شما فرصت بدهم باز آدم نمی&zwnj;شوید و باز به ابلیسک من می&zwnj;شاشید نه؟ حالا نشانتان می&zwnj;دهم عاقبت کسی که اوسیریس بزرگ را به سخره بگیرد چیست. دستگیرشان کنید.</p>
<p>صدای همهمه همراه با خنده در میان جمع بلند شد. در همین زمان از میان هیولاها و مردگان پیرزنی بیرون آمد. پیرزن صف اول جمعیت را که رد کرد تغییر شکل داد و زن جوانی با موهای مشکی و لباس سوزن دوزی شده&zwnj;ٔ آراسته&zwnj;ای ظاهر شد. آیسیس بود، همسر اوسیریس و از خدایان مصر باستان. به خاطر ممنوعیت ورودش به مراسم تغییر شکل داده بود. آیسیس با صدایی بلند و جیغ مانند فریاد کشید: اوسیریس دیوانه این پسر را نمی&zwnj;توانی مجازات کنی. او هوروس انجیب است. فرزندمان که سال&zwnj;ها قبل به خاطر رسوایی تولدش در شهر رهایش کردیم، من تمام این سال&zwnj;ها مراقب او بودم. اوسیریس گفت: هر که می&zwnj;خواهد باشد، حق تمسخر من را ندارد. آیسیس گفت: مثل این که درست متوجه نشدی مردک دائم الخمر، او وارث رسمی تاج و تخت تو و از خدایان مصر باستان است. انجیب که نمی&zwnj;دانست این حرف&zwnj;ها حقیقت دارد یا نه از فرصت پیش آمده استفاده کرد، دست در جیبش کرد و شیشه&zwnj;ی کوچک معجونی را بیرون آورد. مقداری از آن را به هر سه عضو دیگر گروه هم داد و گفت: این را از قفسه&zwnj;های قیومه&zwnj;ٔ طبیب کش رفته&zwnj;ام. نمی&zwnj;دانم به کجا می&zwnj;بردمان اما فکر کنم در این شرایط هرجایی بهتر از این&zwnj;جاست.</p>
<p>&nbsp;هر کدام کمی در جامشان ریختند و نوشیدند. چند لحظه&zwnj;ی بعد دیگر در دنیای مردگان نبودند.</p>
<p>ادامه دارد...</p>