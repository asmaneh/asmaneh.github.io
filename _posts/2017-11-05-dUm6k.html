--- 
title: "تأملی در پرسش از نسبت تاریخ با انسان (۱)" 
authors: fallah 
types: blog 
tags: تاریخ,نسبت تاریخ با انسان,تاریخ معماری,محمد فلاح,آسمانه,مطالعات معماری ایران 
featured: false
slug: dUm6k 
excerpt: "تاریخ در واقع یکی از اعمال انسان است و پرسش از نسبت تاریخ با انسان، از جهتی پرسشی است از رابطۀ یکی از اعمال انسان با دیگر اعمال او. ملاحظۀ نسبت میان دو چیز نیز به دو صورت ممکن است: هم‌زمان و درزمان. اگر در ملاحظۀ نسبت میان دو چیز از زمان آن دو چیز قطع نظر کنیم یا زمانشان را یکسان در نظر بگیریم، نسبت هم‌زمانشان را بررسی کرده‌ایم؛ اما اگر در ملاحظۀ نسبت میان دو چیز زمان آن دو چیز را نیز در نظر بگیریم و احتمال اختلاف زمان‌شان را بپذیریم، نسبتِ درزمانشان را بررسی کرده‌ایم." 
--- 
<div>
<div>
<p style="text-align: justify;">تاریخ در واقع یکی از اعمال انسان است و پرسش از نسبت تاریخ با انسان، از جهتی پرسشی است از رابطۀ یکی از اعمال انسان با دیگر اعمال او. ملاحظۀ نسبت میان دو چیز نیز به دو صورت ممکن است: هم&zwnj;زمان و درزمان. اگر در ملاحظۀ نسبت میان دو چیز از زمان آن دو چیز قطع نظر کنیم یا زمانشان را یکسان در نظر بگیریم، نسبت هم&zwnj;زمانشان را بررسی کرده&zwnj;ایم؛ اما اگر در ملاحظۀ نسبت میان دو چیز زمان آن دو چیز را نیز در نظر بگیریم و احتمال اختلاف زمان&zwnj;شان را بپذیریم، نسبتِ درزمانشان را بررسی کرده&zwnj;ایم. بنا بر این پرسش از نسبت تاریخ با دیگر اعمال انسان به دو پرسش تحویل می&zwnj;شود: اول، تاریخ چه نسبتی با دیگر اعمال هم&zwnj;زمانش دارد؟ و دوم، تاریخ چه نسبتی با دیگر اعمال انسان در طی زمان دارد؟ ابتدا نسبت هم&zwnj;زمان تاریخ با دیگر اعمال انسان را بررسی می&zwnj;کنیم. هر عمل انسان معلول اوست و از این رو نسبت اعمال مختلف انسان با یکدیگر این است که همه&zwnj;شان معلول علتی واحدند. اما جهت همۀ اعمال انسان یکی نیست. ذهن انسان دو نحو رابطه با جهان بیرون دارد؛ یا نسبت به آن فعال است، یا از آن منفعل است. به تناطر این دو نحو رابطه می&zwnj;توانیم اعمال انسان را نیز به دو قسم بدانیم: اول، اعمالی که هدف از آنها انفعال ذهن است؛ انسان با این اعمال به چیزی در جهان بیرون معرفت می&zwnj;یابد. دوم، اعمالی که هدف از آنها منفعل ساختن جهان بیرون از ذهن انسان است؛ انسان با این اعمال جهان را مطابق تصوری که در ذهن خود دارد تغییر می&zwnj;دهد. شباهت این دو قسم از اعمال وجود رابطه&zwnj;ای میان معرفت و جهانِ بیرون در آنهاست، اگرچه جهت این رابطه در هر قسم عکسِ دیگری است. در قسم اول، عمل در جهت مطابق ساختن &laquo;معرفت انسان با جهان&raquo; واقع می&zwnj;شود و در قسم دوم عمل در جهت مطابق ساختن &laquo;جهان با معرفت انسان&raquo;. این رابطه را جهت انطباق عمل می&zwnj;خوانیم. تاریخ در شمار اعمالی با جهت انطباق &laquo;معرفت با جهان&raquo; است، اما نحوی خاص از آنها. امری که در کار تاریخ می&zwnj;کوشیم به آن معرفت بیابیم، اعمال انسان است که ممکن است یکی از این دو جهت انطباق را داشته باشند. بنا بر این جهت انطباق تاریخ مرکب است: یا معرفت به جهانِ مطابقت&zwnj;یافته با معرفت است و جهت انطباقش &laquo;معرفت با جهان با معرفت&raquo; است یا معرفت به معرفتِ مطابقت&zwnj;یافته با جهان و جهت انطباقش &laquo;معرفت با معرفت با جهان&raquo;. با این توضیح می&zwnj;توانیم قسم دیگری را نیز در میان اعمال انسان تشخیص دهیم که تاریخ در شمار آنهاست: اعمالی با جهت انطباق مرکب &laquo;معرفت با معرفت با جهان&raquo; یا &laquo;معرفت با جهان با معرفت&raquo;. اما نکتۀ مهمی در این تقریر است که با توجه به آن می&zwnj;توانیم تا حدودی و از جهتی نسبت تاریخ را با دیگر اعمال انسان و از این رو با خود انسان روشن کنیم. می&zwnj;بینیم که هرگاه تاریخ دربارۀ یکی از اعمال انسان با جهت انطباق &laquo;جهان با معرفت&raquo; باشد، ظاهراً دور پدید می&zwnj;آید: دوری در معرفت انسان. در تاریخ ذهن انسان از جهانی منفعل می&zwnj;شود و به جهانی معرفت می&zwnj;یابد که نتیجۀ معرفت و مطابقت&zwnj;یافته با آن است. بنا بر این می&zwnj;توانیم بگوییم که انسان با تاریخ در معرفت خود دور ایجاد می&zwnj;کند. توجه به این دور ما را به بررسی رابطۀ درزمانِ تاریخ با دیگر اعمال انسان وارد می&zwnj;کند. می&zwnj;دانیم که تاریخ دربارۀ اعمال انسان در گذشته است. پیداست که تا عملی از انسان سر نزده باشد، پدید آمدن تاریخِ آن منتفی است. به عبارت دیگر عمل تاریخ در مقام وجود متأخر است از وجود اعمالی که موضوعش قرار می&zwnj;گیرند. بنا بر این نسبت ظرف زمانی تحقق عمل تاریخ با ظرف زمانی تحقق موضوعش معادل نسبت آینده با گذشته است و این یعنی نسبت معرفت حاصل از تاریخ به معرفتی که پیش&zwnj;تر در جهان ظهور بیرونی یافته نیز معادل نسبت آینده با گذشته است. از سوی دیگر ممکن است مرادمان از نسبت تاریخ با دیگر اعمال انسان، اثر تاریخ بر دیگر اعمال انسان باشد. تأثیر و تأثر نحوی رابطۀ علی است و از این رو تحقق تأثیر موکول است به وجود مؤثر. بنا بر این تاریخ در مقام امری که ممکن است مؤثر واقع شود، باید بر تأثیر خود و متأثر از خود از آن جهت که اثر تاریخ را می&zwnj;پذیرد، تقدم زمانی در وجود داشته باشد. پس پرسش از اثر تاریخ، یا به بیانی دقیق&zwnj;تر معرفت حاصل از تاریخ، بر دیگر اعمال انسان مانند جستجوی اثر گذشته بر آینده است. حال اگر نسبت تاریخ با موضوعش را در کنار نسبت تاریخ با دیگر اعمال انسان در نظر آوریم، می&zwnj;بینیم که تاریخ در نسبت اول حکم آینده را دارد و در نسبت دوم حکم گذشته را. بنا بر این نسبتِ مرکبِ موضوعِ تاریخ و تاریخ و دیگر اعمال انسان مانند نسبت گذشته و حال و آینده است. پس پرسش از نسبت تاریخ با دیگر اعمال انسان ما را با پرسشی دیگر مواجه می&zwnj;سازد: رابطۀ گذشته و حال و آینده چیست؟</p>
<p style="text-align: justify;">&nbsp;</p>
</div>
</div>