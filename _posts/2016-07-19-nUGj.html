--- 
title: "دلالت‌های آثار معماری (۱)" 
authors: soltani 
types: blog 
featured: false
featureImg: "/assets/img/posts/nUGj.jpg" 
slug: nUGj 
gallery: 
- image_path: "/assets/img/posts/nUGj.jpg" 
  title: "دلالت‌های آثار معماری (۱)" 
- image_path: "/assets/img/posts/nUGj-1.jpg" 
  title: "تصویر ۱" 
- image_path: "/assets/img/posts/nUGj-2.jpg" 
  title: "تصویر ۲" 
- image_path: "/assets/img/posts/nUGj-3.jpg" 
  title: "تصویر ۳" 
- image_path: "/assets/img/posts/nUGj-4.jpg" 
  title: "تصویر ۴" 
- image_path: "/assets/img/posts/nUGj-5.jpg" 
  title: "تصویر ۵" 
- image_path: "/assets/img/posts/nUGj-6.jpg" 
  title: "تصویر ۶" 
- image_path: "/assets/img/posts/nUGj-7.jpg" 
  title: "تصویر ۷" 
 
--- 
<p>درک ما از پدیده&zwnj;ها در عالم بر اساس دلالت&zwnj;هایی که برای ما دارد تغییر می&zwnj;کند. اینکه یک پدیده چه به ذهن ما می&zwnj;آورد و تداعی کنندۀ چه چیزی است و چه واقعه&zwnj;ای یا خاطره&zwnj;ای را برای ما زنده می&zwnj;کند در مواجهۀ ما با آن پدیده اثرگذار است. ما بر اساس جهان ذهنی&zwnj;مان نسبتی خاص با یک پدیده بر قرار می&zwnj;کنیم و رابطۀ ما با پدیده&zwnj;ها بر اساس تداعی&zwnj;هایی که آن پدیده برای ما دارد شکل می&zwnj;گیرد. بر این اساس ممکن است که پدیدۀ ثابت در ذهن افراد متفاوت تداعی&zwnj;های متفاوتی داشته باشد. این اختلاف می&zwnj;تواند در سطوح گوناگون باشد: تفاوت درک پدیده&zwnj;ها بین افراد و طبقه&zwnj;ها، بین جوامع، بین اهالی یک محله، یک شهر، یک کشور، بین پیروان یک دین، یک حوزۀ جغرافیایی و&nbsp;... .<br />برخی از تداعی&zwnj;ها زنده کنندۀ رویدادها یا وابسته به رویدادها است. رویدادهایی که در سطوح فردی یا اجتماعی یا&nbsp;ملی یا دینی برای ما اهمیت دارد. این رویدادها، موقع و مکانی دارد. مکان رویدادها ممکن است تداعی&zwnj;کنندۀ رویدادها باشد یا دلالت بر رویدادی کند.<br />اثر معماری از آنجا که می&zwnj;تواند محمل و مکان وقوع یک رویداد یا دلیلی بر وقوع یک رویداد باشد تداعی&zwnj;های بسیار متفاوتی در اذهان در سطوح مختلفی که آنها را برشمردیم دارد. درک ما از یک مکان و احساس ما در بسیاری از آثار معماری وابسته این تداعی&zwnj;هاست.<br />پرسش&zwnj;های مهمی که پیش می&zwnj;آید اینهاست:<br />آیا مورخ معماری باید به این تداعی&zwnj;ها توجه کند؟<br />توجه کردن یا نکردن او چه تأثیری بر روایت او از تاریخ معماری دارد؟<br />مورخ معماری در روایت تاریخ چطور می&zwnj;تواند به این تداعی&zwnj;ها توجه کند و دلالت&zwnj;های مختلف یک اثر را نزد ببینندگان و استفاده&zwnj;کنندگان را دریابد؟ و منبع این کار چیست؟<br />در سلسله&zwnj;ای از یادداشت&zwnj;ها سعی می&zwnj;کنم به تداعی&zwnj;های برخی از آثار معماری ایران نزد گروه&zwnj;های مختلف بینندگان در طول تاریخ بپردازم و نشان &zwnj;دهم که چگونه رابطۀ بینندگان با این آثار بر اساس تداعی&zwnj;هایشان متفاوت است و چطور قرائت&zwnj;های مختلفی از یک مکان واحد نزد آدم&zwnj;های مختلف وجود دارد.</p>
<p>۱- گور تیمور در سمرقند<br />تیمور در سال ۸۰۵ مقبره&zwnj;ای برای نوه&zwnj;اش میرزا محمدسلطان بن جهانگیر ساخت و خود او هم پس از مرگش در ۸۰۷ در آنجا دفن شد. در کنار او علاوه بر میرزا محمدسلطان و معلم تیمور میر سید برکت، میرانشاه و شاهرخ و الغ&zwnj;بیگ هم مدفونند. می&zwnj;گویند تکمیل و توسعۀ این بنا مربوط به دورۀ الغ&zwnj;بیگ بوده است. قول دیگری هم می&zwnj;گوید که این بنا مدرسه&zwnj;ای بوده به اسم محمدسلطان در محلۀ روح&zwnj;آباد سمرقند که سلطان محمد نوادۀ تیمور و خود تیمور در آن مدفون است. این بنا، هرچه که بوده، کم&zwnj;کم به مقبرۀ خانوادگی تیموری&zwnj;ها تبدیل شده است. قولی دیگر می&zwnj;گوید:<br />&laquo;سه&zwnj;شنبه هفدهم شهر شعبان امیر تیمور در اترار که از اعمال ترکستان است جان به جان آفرین داد. نعش او را به سمرقند آوردند در جوار گنبد سید برکه که خود بنا کرده بود به خاک سپردند، سنش به هفتاد و دو سال و یک ماه و هژده روز رسیده بود.&raquo; (تاریخ راقم، نقل از کتاب آثار تاریخی ورارود وخوارزم، ج ۱، ص ۹۴.)<br />امروز مقبرۀ تیمور چیزهای خاصی به ذهن ما می&zwnj;آورد. برای ما بیشتر یادآور خون&zwnj;ریزی&zwnj;هایی است در شهرهای ایران و شقاوت تیمور در قتل عام مردم؛ یادآور چند ده کله&zwnj;مناری است که تیمور به شهادت تاریخ از سر کشتگان سرزمین&zwnj;ها مفتوحۀ خود &zwnj;ساخت.<br />نام معمار بنا یا معمار سردر بنا در کتیبۀ سردر، البته قضیه را برای ما دردناک&zwnj;تر می&zwnj;کند و چیزهای دیگری به ذهنمان می&zwnj;آورد. &laquo;عمل العبد الضعیف محمد بن محمود البنّا الاصفهانی&raquo;. (تصویر ۲)<br />تیمور در ۷۸۹ به اصفهان یورش برد و فجایع دردناکی در اصفهان رقم زد که شرح آن در تواریخ موجود است، ابن عربشاه صاحب کتاب عجایب المقدور فی النوائب التیمور در مورد این واقعه و فجایع تیمور نوشته است:<br />&laquo;تیمور از ماجرا آگاه شد و از جای برخاست و شمشیر خشم برآهیخت و چون سگ گزنده و پلنگ درنده به شهر درآمد و بفرمود تا جان&zwnj;ها تباه سازند و خون&zwnj;ها بریزند و با پردگیان درآویزند و زندگان به دست مرگ سپارند و آبادی&zwnj;ها ویران کنند و کشت&zwnj;ها بسوزانند و پستان زنان ببرند و کودکان را کشته بر خاک افکنند، پیمان مردمی بشکنند، نه بر سالخورده بخشایند و نه بر خردسال رحمت آرند. علم و ادب را قدری ننهند و شرف و حسب را به چیزی نشمرند. دور و نزدیک و آشنا و بیگانه و مسلمان و اهل ذمت را یکسان انگارند و به دست دژخیم مرگ از میان بردارند بالجمله از شهرنشینان تنی زنده نگذارند. آن&zwnj;گاه درخت زندگی آنان از پای برانداخته شد، شکم گرگان بیابان و حوصله مرغان آسمان از لاشه مردان آکنده گشت و شمار کشتگان از ششصد هزار بگذشت. [...] کودکان را به سم اسبان کوفتند و خرد کردند و در زیر پای با خاک راه یکسان نمودند، سپس تیمور خواسته&zwnj;ها گرد آورده به آهنگ سمرقند بار بربست و برفت.&raquo; (ابن عربشاه، ترجمۀ عجایت المقدور فی نوائب التیمور، ص ۴۹)<br />تاریخ ساخت بنای سردر گور تیمور ۸۳۷ است. ۳۰ سال پس از مرگ تیمور و ۴۸ سال پس از واقعۀ اصفهان در سر این معمار اصفهانی هنگام ساختن این سردر چه می&zwnj;گذشته است؟ با رنج ویرانی شهرش و کشتار هم&zwnj;شهریانش چه کرده است؟ این بنا چه معنایی برای او داشته است؟ چه چیزی را به ذهن او متبادر می&zwnj;کرده است؟ آیا او را به زور از اصفهان به سمرقند برده بودند؟ اصولاً اینکه می&zwnj;گویند تیمور هنرمندان را از سایر بلاد به پایتخت خود می&zwnj;آورد چگونه ممکن بوده است؟ به زور؟ شرف&zwnj;الدین علی یزدی در ظفرنامه در بارۀ آمدن خواجه عبدالقادر مراغه&zwnj;ای به سمرقند چنین نوشته است:<br />&laquo;فرمان قضاجریان به نفاذ پیوست که زنان سلطان احمد و علاءالدوله پسرش با هنروران از اصناف محترفه و پیشه&zwnj;وران دارالسلام ـ که هر یک در قسمی از اقسام کامل و تمام بودند ـ خانه&zwnj;کوچ به سمرقند برند. بر حسب فرموده کاربند شدند و خواجه عبدالقادر را نیز که از غایت اشتهار از تعریف و وصف مستغنی است و در فن موسیقی سرآمدۀ ادوار، خانه&zwnj;کوچ نقل کردند.&raquo; (شرف&zwnj;الدین علی یزدی، ظفرنامه، جلد ۱، ص ۷۳۵)<br />برای ساکنان امروز سمرقند اما این بنا بسیار مقدس است. به زیارت او می&zwnj;آیند و به هم&zwnj;دیگر زیارت قبول می&zwnj;گویند. آن را مقدس می&zwnj;شمارند و حتی در اشکال به وجود آمده در ویرانه&zwnj;های اطراف بنا صورت تیمور را می&zwnj;بینند. مقبرۀ تیمور در میان مجموعه&zwnj;ای است شامل خانقاه و مدرسه و ابنیۀ دیگر که شواهد آن هنوز هم وجود دارد و پشت مقبره طاق&zwnj;های فروریخته&zwnj;ای دیده می&zwnj;شود. اهالی سمرقند در یک زاویۀ خاص یکی از این طاق&zwnj;های فروریخته را به شکل سر تیمور می&zwnj;بینند و این را از کرامات تیمور می&zwnj;دانند. (تصویر ۳) این بنا و ویرانه&zwnj;های آن به ذهن مردمان امروز سمرقند چنین چیزهایی را متبادر می&zwnj;کند.<br />تداعی&zwnj;های این بنا به اینجا ختم نمی&zwnj;شود. در مجموعۀ روح&zwnj;آباد که در نزدیکی مقبرۀ تیمور قرار دارد گنبدخانه&zwnj;ای است که زیر آن بزرگانی مدفونند (تصویر ۵ و ۶) و بر ازارۀ بنا بقایای یادگاری&zwnj;های دیده می&zwnj;شود شبیه به آنچه در مزار مولانای تایباد و شیخ جام دیده&zwnj;ایم. یکی از این یادگاری&zwnj;ها ذهنیت مسافری را در سنۀ ۱۱۸۷ برای ما آشکار می&zwnj;کند:<br />کو تیمور سخت و دولت او/ کو نادر و شأن و شوکت او<br />کو پادشهان هفت کشور/ زرین&zwnj;کمران تاج&zwnj;گوهر<br />آنها همگی هلاک گشتند/ مستور به زیر خاک گشتند<br />سنۀ ۱۱۸۷، رقم نموده شد به جهت یادآوری، کمینۀ الاحقر عبادالله خواجه [ناخوانا]</p>
<p>آنچه به سبب دیدن گور امیر در ذهن این مسافر آمده است صورت دیگری از دلالت&zwnj;های مقبرۀ تیمور است؛ چیزی که سعی کردم در این نوشته و در ذهن چند گروه از بازدیدکنندگان این بنا به دست دهم.<br />نادرشاه که نام او در این اشعار آمده است در سال ۱۱۶۰ درگذشت. او در سال ۱۱۵۳خوارزم را فتح کرد. قولی وجود دارد که صحت آن را نمی&zwnj;دانم، می&zwnj;گویند وقتی نادر به سمرقند رسید سنگ قبر تیمور را به انتقام کشتار مردم ایران از جای کند و به دم اسب بست و به ایران آورد. خدا می&zwnj;داند؛ اما هرچه که باشد اگر نادر به سمرقند رسیده باشد و گور تیمور را دیده باشد می&zwnj;شود این سوأل را مطرح کرد که بنای گور امیر چه یادآوری&zwnj;ای برای او و سپاهش داشته است؟<br />حدود صدو ده سال پس از نگاشته شدن این یادگاری در سال ۱۲۹۷ قمری سمرقند به دست روس&zwnj;ها افتاد. می&zwnj;دانیم یکی از عجیب&zwnj;ترین فتوحات تیمور گشودن مسکو است در حدود سال ۸۰۰. اتفاقی که کمتر در تاریخ اتفاق افتاده است. بنای گور تیمور برای روس&zwnj;های فاتح سمرقند چه چیزی را تداعی&zwnj; می&zwnj;کرده است؟<br />در سال ۱۳۲۰ ش در کوران جنگ جهانی دوم روس&zwnj;ها جنازۀ تیمور را از مقبره&zwnj;اش درآوردند و از روی جمجمه&zwnj; چهره&zwnj;اش را بازسازی کردند و در ۱۳۲۱ ش مجدداً او را دفن کردند. تصویری از این واقعه هست که چهرۀ شگفت&zwnj;زدۀمتخصصان روس در حال دیدن جمجمۀ تیمور را نشان می&zwnj;دهد. (تصویر ۷)</p>