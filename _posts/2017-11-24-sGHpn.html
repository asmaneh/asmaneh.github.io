--- 
title: "مورخ چون عکاس" 
authors: oshams 
types: blog 
featured: false
slug: sGHpn 
--- 
<div>
<div>
<p>بعضی از عکس&zwnj;ها روایت دارند. لازم نیست عکاس حرفه&zwnj;ای یا عکس&zwnj;بینِ مادرزاد باشیم تا تصدیق کنیم که بعضی از عکس&zwnj;ها روایت دارند و برخی نه. تا &zwnj;که نگاهشان کنی، سخن می&zwnj;گویند؛ می&zwnj;نشانندت و زبان باز می&zwnj;کنند. فرقی نمی&zwnj;کند که قدیمی باشند یا جدید، بزرگ باشند یا کوچک، سیاه&zwnj;وسفید باشند یا رنگی، چاپی باشند یا پرده&zwnj;ای؛ کافیست قصد تماشا داشته باشی تا داستانشان را برایت بگویند. به این جور عکس&zwnj;ها که نظر می&zwnj;کنی، شروع می&zwnj;کنی به خواندن، یا شاید هم شنیدن؛ کسی را می&zwnj;بینی که دارد از آن طرف باعجله دور می&zwnj;شود و حواسش نیست که دنیا با اوست، آن طرف&zwnj;تر دست&zwnj;فروشی میوه&zwnj;هایش را برق می&zwnj;اندازد و یکی&zwnj;دو نفر محو میوه&zwnj;های تروتمیزش شده&zwnj;اند؛ مادری دست بچه&zwnj;اش را گرفته و می&zwnj;کشد؛ ماشین&zwnj;ها به&zwnj;سرعت از خیابان پرچاله&zwnj;چوله&zwnj;اش می&zwnj;گذرند؛ آسمان صاف است و ابرهایی در آن دوردست شکلک درآورده&zwnj;اند و همین&zwnj;طور و همین&zwnj;طور. این عکس&zwnj;ها از جایی شروع می&zwnj;کنند و راهت می&zwnj;برند و با بلندوپست&zwnj;شان هم&zwnj;داستانت می&zwnj;کنند.</p>
<p>اصلاً همین&zwnj;جور عکس&zwnj;هایند که قابشان می&zwnj;کنیم و به دیوار اتاقمان می&zwnj;زنیم. نه اینکه فقط چون زیبایند، یا خاطره&zwnj;ای را زنده می&zwnj;کنند یا لحظه&zwnj;ای را &laquo;شکار&raquo; کرده&zwnj;اند، نه! اینها را تماشا می&zwnj;کنیم چون حرفی برای گفتن دارند، ول&zwnj;کُن نیستند. حاضریم مدتی، چند لحظه، یا یکی&zwnj;دو دقیقه، یا حتی گاهی به قدر اینکه از ایستادن پایمان تیر بکشد، تماشایشان کنیم و بعد هم که خوب در چم&zwnj;وخمش گشتیم، شنیدیم که این به آن چه می&zwnj;گوید، &laquo;اوج&raquo; ماجرا کجاست و کِی دست از سرمان برمی&zwnj;دارد، می&zwnj;رویم و مدتی بعد، دوباره، هی کَک به دامنمان می&zwnj;افتد که برویم و دوباره و دوباره داستان عکس را بشنویم یا به قول برخی از اهل نظر، بخوانیم.</p>
<p>در باب امکان روایت&zwnj;مندی عکس بحث بسیار است و کسانی از امتناع آن سخن گفته&zwnj;اند. گفته&zwnj;اند که عکس صرفاً لحظه&zwnj;ای را قاب کرده است و لحظه را نمی&zwnj;توان روایت دانست. عجالتاً، سراغِ تجربۀ خودمان که می&zwnj;رویم، عکس&zwnj;هایی را به یاد می&zwnj;آوریم که کمابیش روایت دارند و داستان&zwnj;گو هستند. حتی می&zwnj;شود از قاب آنها بیرون رفت و ادامۀ داستان را خیال کرد. اینها صرفاً قاب&zwnj;هایی نیستند که عالَم واقعیت در آنها &laquo;منعکس&raquo; شده باشد. عکس&zwnj;هایی&zwnj;اند که عالم را به نحوی خاص به ما می&zwnj;نمایانند، عالم را به گونه&zwnj;ای ویژه برای ما &laquo;می&zwnj;سازند&raquo;، و صرفاً آینۀ زلال واقعیت نیستند.</p>
<p>بحثم فقط این نیست که هر عکسی عکاسی دارد، عکاسش ارزش&zwnj;ها و دیدگاه و جهان&zwnj;بینی&zwnj;ای دارد، دانش و مهارتی دارد، از زوایه&zwnj;ای خاص عکسش را انداخته است و همۀ اینها یعنی اینکه عکس گویای بی&zwnj;طرفانۀ عالَم واقع نیست. مدت&zwnj;هاست که این تصور سدۀ نوزدهمی کنار رفته و جایش را این گرفته که عالم برای عکاس تخت و یکسان نیست و انتظار اینکه عکس، عالَم واقع را چنان&zwnj;که هست نشان دهد، بی&zwnj;جاست.</p>
<p>سخن این است که افزون بر همۀ اینها، عکس&zwnj;هایی هست که آنچه از دریچۀ دوربین بر نگاتیو ثبت شده است، درست مثل رمان یا قصه روایت دارد، گفتنی دارد و شخصیت&zwnj;هایش با هم و با خواننده در گفتگویند. در مقابل، تصدیق می&zwnj;کنیم که چه بسیار عکس&zwnj;هایی که چنین نیست. اصلاً سخن&zwnj;گو نیستند و هرچه تماشایشان می&zwnj;کنیم، داستانشان را درنمی&zwnj;یابیم. یا حرفی ندارند، یا اگرهم دارند حداکثرشبیه جمله یا کلمه است. می&zwnj;گویند و تمام! انگار که اتفاقی انداخته شده باشند یا به این قصد که وضعی را در لحظه&zwnj;ای خاص &laquo;ثبت&raquo; کنند و بعد بشود به آنها &laquo;استناد&raquo; کرد. نه اینکه اینها بی&zwnj;ارزش باشند، بلکه فقط می&zwnj;گویم اینها داستان ندارند. ارزششان به داستانشان نیست، بلکه به این است که مثلاً لحظه&zwnj;ای خاص را شکار کرده&zwnj;اند یا منظرۀ دل&zwnj;انگیزی را به ما نشان می&zwnj;دهند. اینها هم گاهی تماشایی یا جذاب&zwnj;اند، اما به&zwnj;هرحال روایتگر نیستند.</p>
<p>تصویری که هریک از ما از گذشته داریم، شبیه عکس&zwnj;های راوی است. در این تصور، رخدادهای مهم زندگی شخصی ما، که البته در رویدادنشان شکی نداریم، به نحوی خاص در کنار هم نشسته&zwnj;اند و ماجرایی را ساخته&zwnj;اند و ما بخشی از آن ماجراییم. هریک از ما از سرگذشتمان داستانی ویژه داریم و مدام، هرچه بزرگتر می&zwnj;شویم، این داستان را تغییر می&zwnj;دهیم. همه تصدیق می&zwnj;کنیم که اگر کسی ــ مثلاً معلم اخلاق یا روان&zwnj;شناس یا کسی که حق معلمی به گردنمان دارد ــ قانعمان کند که داستان زندگی ما چنان نیست که تاکنون تصور می&zwnj;کردیم، بی&zwnj;شک آیندۀ ما از همان لحظه تغییر می&zwnj;کند. ما برای خودمان دیگر آن بچۀ توسری&zwnj;خور یا نوجوان تیزهوش یا پسر همه&zwnj;فن&zwnj;حریف یا دختر موقّرنمای سابق نیستیم؛ بلکه کسِ دیگری هستیم و آینده&zwnj;مان را متناسب با روایت جدیدی که گذشته&zwnj;مان ساخته&zwnj;ایم ــ یا به بیان دقیق&zwnj;تر، گذشتۀ جدیدی که ساخته&zwnj;ایم ــ به نحوی دیگر &laquo;می&zwnj;سازیم&raquo;.</p>
<p>مورخ نیز درست چنین می&zwnj;کند. گذشته را از نو روایت می&zwnj;کند و از نو می&zwnj;سازد. گذشته برای او مجموعه&zwnj;ای از رویدادهای ثابت، برتخت&zwnj;نشستن&zwnj;ها و شکست&zwnj;ها و انقلاب&zwnj;ها و شورش&zwnj;ها و کاخ&zwnj;ها و خانه&zwnj;ها و اشیاء و مردمان کوچه&zwnj;وبازار و خواص و اشراف و ... نیست؛ او موظف است تصویری از گذشته عرضه کند که برای ما فهمیدنی باشد؛ به نحوی که وقتی آن تصویر را دیدیم، بتوانیم بفهمیم که چرا رویدادی در گذشته به نحوی رخ داده بود و به نحوهای دیگر رخ نداده بود. مورخ برای اینکه بتواند چنین کند رویدادها را به هم زنجیر می&zwnj;کند و گذشته را از نو می&zwnj;سازند؛ درست همچون عکاسی که آنچه همه در خیابان از نظر گذرانده بودند، به نحوی خاص برای ما بازگو می&zwnj;کند. روایت مورخ، همچون روایت عکاس، اگرچه صرفاً خیالی نیست، داستانی &laquo;برساخته&raquo; است که گذشته را برای ما از نو می&zwnj;سازد و تصور ما را از آینده تغییر می&zwnj;دهد.</p>
<p>&nbsp;</p>
</div>
</div>