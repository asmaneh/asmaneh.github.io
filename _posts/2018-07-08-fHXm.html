--- 
title: "دربارۀ قرائت «استایل» (۲)" 
authors: delgarm 
types: blog 
featured: false
slug: fHXm 
--- 
<p>باب دوم [از بخش اول مقالۀ شاپیرو] طرحی کلی از اجزای اصلی که سبک&zwnj;ها به آنها&nbsp;شناخته می&zwnj;شوند به دست می&zwnj;دهد: &laquo;عناصر صورت یا طرحواره&zwnj;ها[۱]،&nbsp;کیفیت&zwnj;ها و ارتباط&zwnj;های صوری، (مشتمل بر کیفیتی کلی که بیانش می&zwnj;خوانیم).&raquo; مرتبۀ دوم عناصر ـ&zwnj;تکنیک، موضوع درونمایه، مصالح&zwnj;ـ گرچه ممکن است گاهی به تشخیص استایل کمک کنند، پیوسته به این کار نمی&zwnj;آیند، چون گاهی این عناصر ثابتند ولی سبک عوض می&zwnj;شود. بااینکه تعریف [استایل] در صورت و ساختار ریشه دارد، شاپیرو در تأکیدش بر مشخص کردن کیفیت&zwnj;ها محتاط است، تا از [اصالت] کار هنری در مقابل توصیف&zwnj;های کمّی شکل و رنگ و برهم&zwnj;کنش آنها که دلمشغولی بزرگ رشتۀ تاریخ هنر بوده است محافظت کند. شاپیرو با تأمل بر تحلیل کیفی، اشاره می&zwnj;کند که تحلیل کیفی محملی است که ممکن است با آن حساسیت&zwnj;هایی را که از هنر زمان&zwnj;مان می&zwnj;گیریم، ادراک و کشف&zwnj;هایی در هنر گذشته تولید کنیم و اینها، برعکس، بر تکامل&nbsp;هنر معاصر تأثیر بگذارند. این امکان تعامل میان استایل&zwnj;های دو عصر مجزا به مشاهدۀ &laquo;اصل تداوم در فرهنگ ـ نوعی اینرسی در معنای فیزیکی&raquo; می&zwnj;انجامد، که به ما اجازه می&zwnj;دهد ارتباط&zwnj;های دو استایل متوالی را که خلاف هم تصویر می&zwnj;شوند، و اغلب چنان تغییر کرده&zwnj;اند که فقط با نزدیک&zwnj;ترین تحلیل&zwnj;ها امکان کشف ارتباط&zwnj;شان هست، تشخیص دهیم.</p>
<p>&nbsp;باب سوم به تأثیر هنر مدرن در درک ما از گذشته می&zwnj;پردازد: کیفیت&zwnj;های هنر بدوی، که در دوره&zwnj;های گذشته نادیده&zwnj;اش گرفته بودند، از زمانی ارج نهاده شد که کوبیسم و هنر انتزاعی و سورئالیسم، اولویت مسائل صورت و عملکردهای ناخودآگاه را پیش کشیدند که نگاه جدیدی دربارۀ فرهنگ&zwnj;های بومی به وجود آورد و دسترسی به همۀ انواع هنرهای خارجی و غیرمعمول[۲]&nbsp;را بیشتر کرد. در هر حال تأکید نقد و هنر مدرن بر ساختار صوری و امکان&zwnj;های بیانی اجزای ابتدایی، مثل خط و رنگ، باعث بی&zwnj;میلی برخی منتقدان و مشاهده&zwnj;گران به نقش هنر گذشته شد، و گرایشی را تقویت کرد که تاریخ هنر را به مثابۀ &laquo;توسعۀ ساری و جاری صورت&zwnj;ها&raquo; معرفی کنند. اما اکنون نقش بیشتر نمادشناختی[۳]&nbsp;در دانش هنری را توجه به تعامل محتوا با صورت و به نظایر میان تغییرهای استایل و تغییرهای موضوع معرفی می&zwnj;کنند.</p>
<p>شاپیرو دربارۀ نسبیت&zwnj;گرایی که هر استایل و محتوایی را صاحب دعوی&zwnj;ای شایستۀ توجه معرفی می&zwnj;کند می&zwnj;گوید &laquo;استایل&zwnj;ها مانند زبان&zwnj;هایند. بیان و نظمی درونی دارند که گنجایش شدت&zwnj;ها و ظرافت&zwnj;های مختلف بیانی را می&zwnj;دهد.&raquo; این تشبیه، نظر او را دربارۀ استایل به مثابۀ شیء[۴]&nbsp;واضح&zwnj;تر می&zwnj;کند، ساختی که وجودش مستقل از بیان&zwnj;هایی است که آن را به خدمت گرفته&zwnj;اند.</p>
<p>باب چهارم که باب پایانی بخش تعریفی مقالۀ شاپیرو است، از موضوع سؤال&zwnj;انگیز نفوذ ویژگی&zwnj;های کلی استایل&zwnj;ها به آثار منفرد پرسش می&zwnj;کند ـ&zwnj;یعنی حدی که اجزایی مانند قالب یا حروف، ویژگی&zwnj;های اساسی اثر و ابزار بیان دورۀ اثر را نشان می&zwnj;دهند. شاپیرو این موضع را نمی&zwnj;پذیرد که استایل&zwnj;ها &laquo;چه متعلق به فرد و چه گروهی، وحدتی قاطع و فراگیر دارند،&raquo; که آشکارکنندۀ &laquo;سازگاری&zwnj;های پنهانی باشد که اصلی نظام&zwnj;بخش که ویژگی اجزا و الگوی کلی اثر را تعیین کند آنها را توجیه کند&raquo; چون به قول او &laquo;همگنی استایل&zwnj;ها و تکنیک&zwnj;ها&raquo; قرار نیست به حد وحدت زیبایی&zwnj;شناختی برسد. البته مسلماً در میان آثار منفرد، ناهمگونی استایل، نمونه&zwnj;های فراوانی سنتی (ترکیب کلۀ طبیعت&zwnj;گرایانه با بدن انتزاعی در مواردی از هنر مجسمه سازی افریقا) یا راهبردی[۵]&nbsp;(تضمین متون کمدی در پراضطراب&zwnj;ترین لحظه&zwnj;های تراژدی&zwnj;های شکسپیر) وجود دارد. حوزه&zwnj;های حاشیه&zwnj;ای، مشخصاً نسخه&zwnj;های خطی و مجسمه&zwnj;های سده&zwnj;های میانه، شاید از نظر ویژگی&zwnj;ها حتی در سطح توسعه از حوزۀ غالب [زمانه] متفاوت باشند، و این واقعیت شارحان را موظف می&zwnj;کند که دربارۀ ناهماهنگی&zwnj;های [استایل] محتاط باشند.</p>
<p>شاپیرو، طلب انسجام [درونی] استایل را طلبی مدرن می&zwnj;داند (احتمالاً منظورش از مدرن میان سال&zwnj;های ۱۴۰۰ تا ۱۹۰۰ یا دیرتر باشد): سازندگان [کلیسای] شارتر تلاش نکردند که نمای برج دوم را مثل اولی درآورند، و هنرمندان منفرد، به ویژه در دوره&zwnj;های اخیر، در دوره&zwnj;هایی کوتاه کارهایی به استایل&zwnj;های بسیار متفاوت کرده&zwnj;اند، پیکاسو مثال بارزش است. علاوه بر این، همیشه، آثار هنرمندان گروه&zwnj;های مختلف اجتماعی یا آثار برای منظورهای متفاوت، می&zwnj;توانند استایل&zwnj;هایی ناهمگون داشته باشند، این پدیده در جامعۀ مدرن نسبت به اوضاع محدودتر اجتماعی گذشته مشهودتر است. شاپیرو سپس دیدگاهش را گسترده&zwnj;تر بیان می&zwnj;کند تا ارتباط هنرهای مختلف همزمان را در هر لحظه&zwnj;ای از تاریخ بررسد. به نظر او در هر زمان ممکن است تفاوت&zwnj;های چشمگیر حتی در میان هنرهای تجسمی ببینیم (معماری و هنرهای پیکره&zwnj;سازی در قرن دهم انگلستان) یا در زمان دیگری کل بیان&zwnj;های فرهنگی خاص همگن باشند (&laquo;باروک&raquo; برای تشخیص آثار تجسمی و موسیقی و ادبیات و باغسازی و حوزه&zwnj;های فکری به کار می&zwnj;رود). شاپیرو منتقد مورخانی است که این پدیده را طبیعی[۶]&nbsp;معرفی می&zwnj;کنند، و می&zwnj;گوید وحدت &laquo;مانند ماشینی است که حرکتش محدود است&raquo;&nbsp;اجزایش شبیه هم نیستند اما به لحاظ کارکردی به هم وابسته&zwnj;اند.</p>
<p><strong>پی&zwnj;نوشت:</strong></p>
<p dir="ltr">________________________</p>
<p dir="ltr">[1] motives</p>
<p dir="ltr">[2]&nbsp;exotic</p>
<p dir="ltr">[3]&nbsp;iconography</p>
<p dir="ltr">[4]&nbsp;object</p>
<p dir="ltr">[5]&nbsp;strategic&nbsp;</p>
<p dir="ltr">[6] organic</p>
<p>&nbsp;</p>