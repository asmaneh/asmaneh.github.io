--- 
title: "۸ مارس و «برآمدن زنان معمار»" 
authors: madani 
types: blog 
tags: ۸ مارس,زنان معمار,فمینیسم,تاریخ هنر فمینیستی,معماری معاصر ایران,نکتار پاپازیان,رزماری‌گریفونه آزمون,نوشین احسان,فرانکا حسامیان,مویرا خلیلی,کیهاندخت رادپور,شهرزاد سراج,مینا سمیعی,لیندا ناکلین,انجمن مورخان معماری,دولورس هایدن,دوریس کول,معماری مدرن 
featured: false
slug: EYv2 
--- 
<p style="text-align: justify;">دوران کرونا اگر فقط یک خوبی داشته، این است که عوضِ اینکه رویدادهای علمی آن طرف دنیا را فقط در حد عناوین و اسامی و اگر خیلی سخاوتمند باشند، یک چکیدۀ ۱۰۰ کلمه&zwnj;ای، خبردار بشویم، از سر میز کارمان می&zwnj;توانیم شرکت&zwnj;کننده&zwnj;شان باشیم و سؤال&zwnj;هایمان را هم بپرسیم.<br />انجمن مورخان معماری با همراهی انجمن مورخان معماری بریتانیا، در نکوداشت ۸ مارس، روز جهانی زنان، دیشب وبیناری برگزار کرد با عنوان تقریبی &laquo;برآمدن زنان در حرفۀ معماری: مقایسۀ چشم&zwnj;اندازها در ایالات متحده و بریتانیا&raquo;. هر کدام از سخنرانی&zwnj;های ۱۰ دقیقه&zwnj;ای به معرفی یکی از زنان پیشگام در حرفۀ معماری در این کشورها اختصاص داشت، به اضافۀ یک سخنرانی دربارۀ زنان معمار در کشورهای غرب افریقا. مبادی زمانی فعالیت حرفه&zwnj;ای زنان معمار در امریکا و بریتانیا اواخر سدۀ نوزدهم و اوایل سدۀ بیستم بود. در جمع&zwnj;بندی وبینار هم به ویژگی&zwnj;های مشترک دیگری میان آنها اشاره شد: اینکه اکثر آنها به لحاظ اقتصادی&zwnj;ـ&zwnj;اجتماعی جزو طبقۀ متوسط حساب می&zwnj;شدند؛ یا اینکه در اکثر موارد کسی از نزدیکان این زنان، برادر یا پدر یا همسر، معمار بود.<br />دو نفر از سخنرانان وبینار، دولورس هایدن و دوریس کول، نخستین کتاب&zwnj;هایشان دربارۀ زنان معمار را در دهۀ ۱۹۷۰ منتشر کرده بودند، عناوینی چون: &laquo;انقلاب خانگی بزرگ: تاریخ طراحی&zwnj;های زنانه برای خانه&zwnj;ها، محله&zwnj;ها و شهرهای امریکایی&raquo; یا &laquo;از تیپی (چادر سرخپوستان) تا آسمان&zwnj;خراش&zwnj;ها: یک تاریخِ زنان در معماری&raquo;. از آن زمان تا امروز، البته آهسته و پیوسته، بدنۀ پژوهش&zwnj;ها دربارۀ زنان معمار در &laquo;غرب&raquo; در حال بسط و توسعه بوده است؛ اما جالب آنکه همچنان همگی سخنرانان موانعی بر سر راه شناخت دقیق و وسیع از زنان معمار می&zwnj;دیدند، از جمله آرشیو&zwnj;های ناقص و مدارک از دست&zwnj;رفته یا فراموش شده، و از آن عجیب&zwnj;تر: کم بودن پژوهشگران علاقه&zwnj;مند به این حوزه در میان نسل جوان.<br />دوریس کول، نویسندۀ &laquo;از تیپی تا آسمان&zwnj;خراش&raquo;، که خود معمار نیز است، دربارۀ مشکل دوم توضیح جالبی داشت. ابتدا به حلقه&zwnj;ای از زنان دانشجوی معماری در دانشگاه هاروارد اشاره&zwnj;ای کرد و جلساتی که در سال&zwnj;های اخیر منظم با همدیگر دارند. بعد توضیح داد که زمانی که او فعالیت حرفه&zwnj;ای&zwnj;اش را آغاز کرد، چه در دانشگاه و چه در فضای حرفه&zwnj;ای، نسبتاً یکه و تنها بود. در عین حال موانعی بر سر راهش بود و کسی در اطرافش نبود تا دربارۀ آن موانع گفت&zwnj;وگو کنند. بنا بر این شاید به همین خاطر گذشتگان را در ذهنش احضار می&zwnj;کرد و در میان آرشیوها و کتاب&zwnj;ها و اسناد به دنبال پاره&zwnj;های باقی&zwnj;مانده از حرفه&zwnj;شان می&zwnj;گشت تا شاید در گفت&zwnj;وگویی خیالی با آنها موانع عینی آن زمان برای خودش را از سر راهش بردارد. به نظر او زنان امروز یکدیگر را دارند.<br />اما همۀ این&zwnj;ها برای مخاطبِ ایرانی&zwnj;شان تداعی&zwnj;های متفاوتی داشت. امری پنهان نیست که بدنۀ دانش موجود از تاریخ معماری ایران چقدر نحیف است، میان تاریخ مدرن و پیشامدرن هم از این جهت فرق زیادی نیست. بنا بر این شاید عجیب نباشد که مثل بسیاری عرصه&zwnj;های دیگر دغدغۀ ما در حوزۀ تاریخ معماری نیز بسیار ابتدایی&zwnj;تر از همتایان غربی&zwnj;مان باشد. اگر آنجا آهسته و پیوسته دست&zwnj;کم ۵۰ سال است که پژوهش&zwnj;های فمینیستی در تاریخ هنر پیش می&zwnj;رود، اینجا در همان ۴-۵ تا تاریخ&zwnj;نامۀ معماری مدرن ایران که در دست داریم، به جز یک مورد استثنا، اثری از حتی نام زنان معمار دیده نمی&zwnj;شود (آقایان! دست&zwnj;کم ژستش را می&zwnj;گرفتید که اهمیت می&zwnj;دهید).<br />لیندا ناکلین، مدرس تاریخ هنر، مقالۀ قدیمی، مهم و بسیار خواندنی&zwnj;ای دارد با عنوان &laquo;چرا هیچ زن هنرمند بزرگی نداشته&zwnj;ایم؟&raquo;. در این مقاله، استدلال می&zwnj;کند که اصلا جست&zwnj;وجوی زنان هنرمند شاخص در تاریخ جست&zwnj;وجوی چندان ثمربخشی نیست؛ زیرا علاوه بر موانع جنسیتی، موانع طبقاتی و اقتصادی&zwnj;&zwnj;ـ&zwnj;اجتماعی نیز جلوی پدید آمدنِ یک همتای زن برای امثال میکل&zwnj;آنژ و داوینچی را می&zwnj;گرفت؛ به عبارتی، بخشی از استدلال او این است که همانطور که در میان اشراف و اعیانِ سده&zwnj;های دور هنرمند بزرگی نبود، در میان زنان هم چنین کسی نمی&zwnj;توانست پدید بیاید.<br />شاید در صد سال اخیر در ایران برای اینکه مثلا حسین امانت یک همتای زن داشته باشد اصلا شرایط مناسبی وجود نداشت؛ بنا بر این شاید اصلا جست&zwnj;وجوی زنان معمار شاخص دست&zwnj;کم تا پیش از انقلاب ۵۷ جست&zwnj;وجوی ثمربخشی نباشد. اما معدود منابعِ جلوی دستمان و ۱-۲ تحقیق منتشرشده در این زمینه علاوه بر آن موانع از همان سوگیریِ (بایاس) همیشگی در نگریستن به دستاوردهای زنان نیز حکایت دارد، نه &laquo;گشتیم و نیافتیم&raquo;.<br />نمی&zwnj;دانم نکتار پاپازیان، رزماری&zwnj;گریفونه آزمون، نوشینِ احسان، فرانکا حسامیان، مویرا خلیلی، کیهاندخت رادپور، شهرزاد سراج و مینا سمیعی کجای جهان&zwnj;اند، حتی نمی&zwnj;دانم در قید حیات&zwnj;اند یا نه. ولی یک روز با تأخیر، از اینجای دنیا، ۸ مارسشان مبارک!</p>