--- 
title: "تهران، کارگاه ساختمانی" 
authors: saboori 
types: blog 
tags: کارگاه ساختمانی,تهران,شهر‌سازی,تاریخ شهر,شهر تهران,نگار صبوری,تاریخ معماری,مطالعات معماری ایران,آسمانه 
featured: false
slug: XHFGt 
excerpt: "شهردارِ پیشینِ تهران با افتخار تهران را کارگاهی ساختمانی می‌دانست. از نظرِ او «کارگاهِ ساختمانی به وسعتِ یک شهر» نشان می‌دهد که شهرداری سخت مشغولِ ساختنِ شهر است. نزدِ بسیاری روشن است که ساختن و سازندگی همان راهی است که باید رفت. کم‌تر کسی تردید دارد که برای «پیشرفت» باید از این راه رفت. باید ساخت. حالا شاید شورای شهرِ پنجم تردید داشته باشد که باید به جای باغ‌ها برج بسازیم اما با قاطعیت می‌داند که باید «بافتِ فرسوده» را ساخت. باید «کوچه‌های غیرقابلِ نفوذ» را به خیابان‌های سرراست تبدیل کرد." 
--- 
<div>
<div>
<p style="text-align: justify;">شهردارِ پیشینِ تهران با افتخار تهران را کارگاهی ساختمانی می&zwnj;دانست. از نظرِ او &laquo;کارگاهِ ساختمانی به وسعتِ یک شهر&raquo; نشان می&zwnj;دهد که شهرداری سخت مشغولِ ساختنِ شهر است. نزدِ بسیاری روشن است که ساختن و سازندگی همان راهی است که باید رفت. کم&zwnj;تر کسی تردید دارد که برای &laquo;پیشرفت&raquo; باید از این راه رفت. باید ساخت. حالا شاید شورای شهرِ پنجم تردید داشته باشد که باید به جای باغ&zwnj;ها برج بسازیم اما با قاطعیت می&zwnj;داند که باید &laquo;بافتِ فرسوده&raquo; را ساخت. باید &laquo;کوچه&zwnj;های غیرقابلِ نفوذ&raquo; را به خیابان&zwnj;های سرراست تبدیل کرد. اصلاحِ شهر فقط با در کار کردنِ این تیغِ جراحی ممکن است.<br />در این میان آنچه این شهردار و آن شورا کرد ممکن است چشمِ ما را بر اصلِ موضوع ببندد. موضوع همین گرایش به ساخت&zwnj;وساز است. در دو دهۀ اخیر حجمِ ساخت&zwnj;وسازها در تهران باورنکردنی بوده است. تا جایی که در همین فاصله بعضی از محلاتِ تهران را دوبار ساخته&zwnj;اند. آنچه موضوعِ تهران را از سایرِ پایتخت&zwnj;های جهان متمایز می&zwnj;کند این است که تهران بی هیچ جنگ یا بلای طبیعی در فاصله&zwnj;ای کوتاه این چنین تغییر کرده است. همین و آمارهای مسکن&zwnj;های خالی در شهر نشان می&zwnj;دهد که این ساخت&zwnj;وسازها همواره قرینۀ نیازِ به مسکن نبوده&zwnj;اند. این ساخت&zwnj;وسازِ پیشی&zwnj;گرفته از نیاز به معنای دامن زدن به اقتصادِ نامولد بوده است. این &laquo;اقتصادِ مستغلاتی&raquo; با سودهای هنگفتی که به همراه داشته سرمایه&zwnj;گزاران را از پرداختن به فعالیت&zwnj;های اقتصادی مولد بازداشته است. اثراتِ منفی ساخت&zwnj;وساز بر محیط کم از این نبوده است: در سال&zwnj;های اخیر برای تأمینِ&zwnj; سنگِ نمای ساختمان&zwnj;های نوساز بسیاری از کوه&zwnj;های ایران را بریده&zwnj;اند. حجمِ بالای ساخت&zwnj;و&zwnj;ساز با حجمِ &zwnj;بالای تخریب و گستردنِ دشت&zwnj;های نخاله مترادف بوده است. بخشِ چشم&zwnj;گیری از آلودگی هوای تهران مستقیم و غیرِ مستقیم از ساخت&zwnj;وساز اثر پذیرفته است.<br />مهم&zwnj;ترین اثرِ ساخت&zwnj;وساز بر کیفیتِ زندگیِ مردم است. ساخت&zwnj;وساز مردم را &laquo;خانه&zwnj;خراب&raquo; کرده است. در سال&zwnj;های اخیر مردم خراب کردنِ خانۀ خود را از امکان&zwnj;های کسبِ درآمد دانسته&zwnj;اند. مردم همراه با خانه خاطراتِ خود را هم خراب کرده&zwnj;اند؛ به زندگی همشهریان &laquo;تعدی&raquo; کرده&zwnj;اند؛ &laquo;خاطراتِ شهر&raquo; را نابود کرده&zwnj;اند؛ &laquo;حضور در شهر&raquo; را نامطلوب کرده&zwnj;اند؛ آسمان و نور را از خانه&zwnj;های همسایگان گرفته&zwnj;اند؛ صدا و خاک و مخاطراتِ ساخت&zwnj; را به ایشان تحمیل کرده&zwnj;اند. در این جریانِ تولیدِ شهر فقط شهروندانی به شکلِ رسمی حقِ دخالت در شکلِ شهر را داشته&zwnj;اند که توانایی پرداختِ حقِ ساخت&zwnj;وساز را داشته باشند. شهروندانِ دیگر هم از این حق محروم بوده&zwnj;اند، هم در بندِ تصمیم&zwnj;هایی بوده&zwnj;اند که آن گروهِ نخست دربارۀ ایشان گرفته&zwnj;اند.<br />این همواره در حالِ ساخت بودن اثری دیگر هم بر کیفیتِ زندگی داشته است: موقتی کردنِ زندگی. در این اوضاعِ شهر، زندگی پیوسته به لحظه&zwnj;ای در آینده موکول می&zwnj;شود. لحظه&zwnj;ای که گویی همگان توافق دارند که هیچ&zwnj;گاه نخواهد رسید. در این اوضاعِ موقت کیفیتِ زندگی نخستین چیزی است که به فراموشی سپرده می&zwnj;شود. در زندگیِ موقت هنر و معماری چیزی تزیینی به شمار خواهد آمد؛ آن چیزی که می&zwnj;تواند به آینده&zwnj;ای حواله داده شود که شهر ثباتی یابد.</p>
<p style="text-align: justify;">&nbsp;</p>
</div>
</div>