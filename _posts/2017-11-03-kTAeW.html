--- 
title: "معماری آندره گدار" 
authors: zarei 
types: blog 
featured: false
slug: kTAeW 
--- 
<p>گدار را باید جزو کدام دسته از معماران پهلوی بدانیم؟<br />او چگونه گذشته را در بناهای امروزی احیا کرده است؟<br />معماری آندره گدار سنت&zwnj;گرایانه است یا مدرن؟<br />گدار تزیین بناهایش را از کدام دوره&zwnj;ها اقتباس کرده است؟<br />خاستگاه فرهنگی و ریشهٔ هنری بناهای او را در کجا باید جست؟</p>
<p>همه این پرسش&zwnj;ها و بسیاری دیگر از سؤال&zwnj;های مشابهْ ذهن پژوهشگران تاریخ معماری را به خود مشغول کرده است. پرسش&zwnj;های مهم و مفیدی که پاسخ&zwnj;های گوناگون به آ&zwnj;ن&zwnj;ها می&zwnj;تواند بخشی از تاریکی تاریخ معماری پهلوی را روشن کند. متن&zwnj;هایی نیز در این باب پدید آمده است؛ پر از تحلیل&zwnj;های هنری و زیبایی&zwnj;شناختی که علاوه بر توجه به صورت بناهای منسوب به گدار، گذشتۀ فرهنگی و آکادمیک این معمار را نیز بررسی می&zwnj;کند و می&zwnj;کوشد تأثیر برخی مکتب&zwnj;های هنری را نیز در پیدایش آثارش نشان دهد. تا اینجای ماجرا همه چیز درست و کافی به نظر می&zwnj;آید، اما به گمانم باید ماجرا را از جای دیگری شروع کنیم تا بدانیم اشکالی در کار وجود دارد؛ از اندکی پیش از شروعِ همه این سخنان و از گام&zwnj;هایی که وجودشان برای آغاز چنین پژوهش&zwnj;هایی ضروری است.<br />پرسش اصلی این است که آیا ما واقعاً درباره مسأله واضحی صحبت می&zwnj;کنیم؟ آیا تکیه&zwnj;گاه ما برای سخن گفتن از بناهایی که گدار ساخته، به قدر کافی محکم است؟ با احترام به همه متن&zwnj;های ارزشمند این حوزه، پاسخم به این سؤال منفی است؛ زیرا معتقدم در حال حاضر تقریباً هیچ چیزی به نام &laquo;معماری آندره گدار&raquo; در دسترسمان نیست! شاید فردا آن را به دست بیاوریم، شاید وقتی دیگر آن را با اندکی تغییر تعریف کنیم، شاید هم هیچگاه نتوانیم وجودش را ثابت کنیم؛ اما دست کم اکنون چنین مفهومی در اختیارمان نیست که بتوانیم به دقت آن را بررسی کنیم و از ویژگی&zwnj;هایش بگوییم. به نظرم شک کردن در وجود این مفهوم نه فقط جایز، بلکه ضروری است؛ زیرا هیچ&zwnj;گاه اطلاعات تاریخی مفصل و روشنی از معماری کردنِ گدار گرد نیاورده&zwnj;ا&zwnj;یم تا تکیه&zwnj;گاه محکمی برای تحلیل بسازیم. برای مثال ما نمی&zwnj;دانیم گدار فقط نقش&zwnj;های برای موزۀ آستانه مشهد ترسیم کرده یا از ابتدا تا پایان ساخت آن ناظر ماجرا بوده است. نمی&zwnj;دانیم او کجای موزۀ آذربایجان را طراحی کرده و نمی&zwnj;دانیم ماکسیم سیرو چقدر در ساخت بناها همراه و همکار او بوده است. ما نمی&zwnj;دانیم بیمارستان صد تخت&zwnj;خوابی شیراز چقدر از طرح ابتدایی گدار را در خود حفظ کرده و از روند نظارت او بر مرمت بناهای اصفهان نیز اطلاع زیادی نداریم. تقریبا همه اطلاعات ما از آنچه مفهوم کنونی &laquo;معماری آندره گدار&raquo; را شکل داده، همین&zwnj;قدر مبهم است. به جرأت می&zwnj;گویم ما اصلاً نمی&zwnj;دانیم گدار چه چیزی روی کاغذ کشیده، چه ساخته و در روند هر ساختنی چقدر دخالت کرده است. ما فقط برخی اطلاعات کلی دربارۀ معماری کردن او در دست داریم؛ چنان&zwnj;که مثلاً می&zwnj;دانیم موزۀ ایران باستان را بر اساس طرح گدار ساخته&zwnj;اند و صورت نهایی مقبره حافظ بر اساس طرح اولیه&zwnj;ای از او شکل گرفته است. اطلاعات اندکی که مسلماً برای شناخت درست معماری گدار کافی نیست.<br />گدار همیشه سمت&zwnj;های فراوان داشته و به همین سبب برخی وظایف خود را رسماً، و برخی را به صورت غیررسمی به دیگران می&zwnj;سپرده است. از همین رو اکنون شناخت درست و دقیق هر بنای منسوب به او نیازمند همتی فراوان در جمع&zwnj;آوری اسناد، یافتن نقشه&zwnj;ها و طرح&zwnj;ها و بررسی دقیق و موشکافانه هر یک از آن&zwnj;هاست. گدار علی&zwnj;رغم شهرت و تأثیر انکارناپذیرش در تاریخ&zwnj;نگاری هنر و معماری ایران، جایگاه مبهمی در ساخت بناهای پهلوی اول دارد. ابهام این جایگاه نیز عمدتاً محصول سستی ما در جستجوی اسناد و بررسی آن&zwnj;هاست، نه عدم توصیف و تحلیل آثار منسوب به او. بنا بر این تا هنگامی که همتی بر یافتن اسناد و ترسیم تاریخی جایگاه گدار صورت نگیرد، تحلیل زیبایی&zwnj;شناختی بناها، توصیف ویژگی&zwnj;های آن&zwnj;ها و یافتن ریشه&zwnj;هایشان در مکتب&zwnj;های اروپایی، نمی&zwnj;تواند خبری صادق درباره مفهوم &laquo;معماری آندره گدار&raquo; به ما عرضه کند. البته که می&zwnj;دانیم در روند پژوهشْ جستجوی تاریخی و تحلیل یافته&zwnj;ها تا حدی همزمان صورت می&zwnj;گیرد؛ اما به هر حال نمی&zwnj;توان انکار کرد که ما در شناخت معماری گدار و بناهای منسوب به او، در ابتدای راهیم؛ یعنی جایی که باید مشخص کنیم گدار کدام بناها را ساخته و در برپایی هرکدام چه جایگاهی داشته است. پس از برداشتن این گام مهم است که می&zwnj;توانیم سؤال&zwnj;های بعدی را بپرسیم؛ از جمله این&zwnj;که آیا اساساً چیزی به نام معماری آندره گدار وجود دارد؟ آیا همه بناهای این معمار در یک دسته قرار می&zwnj;گیرد؟ آیا می&zwnj;توان آثار معماری او را به مکتب خاصی منسوب کرد؟</p>