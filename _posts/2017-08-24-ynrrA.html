--- 
title: "پرسه در مطبوعات قدیم؛ نبض شهر" 
authors: pouresmaiel 
types: blog 
tags: مطبوعات,تاریخ مطبوعات,تاریخ معماری,مریم پور‌اسماعیل,آسمانه,مطالعات معماری ایران 
featured: false
slug: ynrrA 
gallery: 
- image_path: "/assets/img/posts/ynrrA-1.jpg" 
  title: "بندرگاه روتردام با پس‌زمینهٔ مجسمهٔ 'شهر ویران' زادکین." 
 
excerpt: "پس از آنکه در شمارهٔ سوم مجلهٔ علم و زندگی به مطلب لوییس مامفورد (1990-1895) دربارهٔ بازسازی شهر روتردام برخوردم، کنجکاو شدم تا دربارهٔ چند و چونِ این بازسازی بیشتر بدانم؛ به ویژه اینکه چه انگیزه‌ای بیش از همه در این بازسازی مؤثر بوده است." 
--- 
<div>
<div>
<p style="text-align: justify;">پس از آنکه در شمارهٔ سوم مجلهٔ علم و زندگی به مطلب لوییس مامفورد (1990-1895) دربارهٔ بازسازی شهر روتردام برخوردم، کنجکاو شدم تا دربارهٔ چند و چونِ این بازسازی بیشتر بدانم؛ به ویژه اینکه چه انگیزه&zwnj;ای بیش از همه در این بازسازی مؤثر بوده است. قصد داشتم به مرور اطلاعاتی مبسوط و جامع گردآوری کنم دربارهٔ انگیزه&zwnj;های بازسازی شهر، نقشه&zwnj;های تهیه شده، جانمایی کاربری&zwnj;ها در شهر، مسیرها، سبک&zwnj;ها و نظریه&zwnj;ها در زمینهٔ شهرسازی و معماری که در شکل&zwnj;گیری شهر مؤثر بوده&zwnj;اند و اطلاعاتی از این دست؛ بی&zwnj;آنکه این مسئله پرسشی در من بیانگیزد که چرا مامفورد از دو اثر تجسمی به عنوان نماد و نشانهٔ آنچه بر شهر گذشته یاد کرده است؛ تا اینکه به عکسی برخوردم با عنوان "زیباسازی شهر روتردام پس از 1940 &nbsp;"، و همهٔ آنچه دربارهٔ شهر یافته بودم و همهٔ آنچه مامفورد پیرامون آن دو اثر تجسمی گفته بود، در من پرسشی بزرگ انگیخت؛ این عکس از میان همهٔ عکس&zwnj;های روتردام قدیم، تصویر ویرانه&zwnj;ها، کلیسای نیمه&zwnj;مخروبی که به طرزی معجزه&zwnj;آسا، تنها بنای هنوز نیمه&zwnj;برپای اطراف خود بود، عکس&zwnj;هایی از معماران و شهرسازانِ در حال تهیهٔ نقشهٔ تازهٔ شهر و خیل عکس&zwnj;های دیگر، توجه مرا بسیار به خود جلب کرد؛ مجسمهٔ زادکین و بندرگاه در پس&zwnj;زمینهٔ تصویر، زنانی که رو به آفتاب دراز کشیده&zwnj;اند و به نظر می&zwnj;رسد که ساعات فراغت ظهر خود را می&zwnj;گذرانند، چهره&zwnj;هایی جوان، شوخ، گشاده و عابری که به نظر می&zwnj;رسد آب&zwnj;نباتی را با بی&zwnj;خیالی سق می&zwnj;زند؛ این چهره&zwnj;های باروحیهٔ بشّاش، این اشتیاق برای ادامهٔ زندگی، این هوای سرشار از زندگی و ... به راستی اینها ساکنین شهری&zwnj;اند که به تازگی مصیبتی را از سر گذرانده است؟! چه چیز چنین انگیزه&zwnj;ای به آنها داده است؟ چه چیز گرد مصیبت را به زودی از هوای شهر و چهره&zwnj;های ساکنین زدوده است؟ این پرسش&zwnj;ها، محور جست&zwnj;وجوی&zwnj;های من قرار گرفت.</p>
<br />
<p style="text-align: justify;">پیرامون بازسازی شهر روتردام پس از بمباران سال 1940 بسیار سخن رفته است. لبّ کلام را لوییس مامفورد در مقاله&zwnj;اش آورده؛ مصیبت جنگ برای معماران و شهرسازان فرصتی بود تا مشکلات دیرینه و لاینحل شهر را بدون مانع حل کنند. در ساختن شهر تلاش شده است که مراکز تجاری و اداری در مرکز شهر ساخته شود و خانه&zwnj;های مسکونی در پیرامون مرکز تجاری &ndash; اداری؛ کوشش شده است که حجم رفت و آمد بسیار کم باشد و ساکنین آپارتمان&zwnj;های مدرن تا محل کارشان، مسافتی در حدود چند دقیقه پیاده&zwnj;روی فاصله داشته باشند؛ مراکز تجاری علاوه بر تأمین نیازهای ساکنین، محلی&zwnj;اند برای ملاقات و استراحت؛ آپارتمان&zwnj;ها مانند ویلاهایی&zwnj;اند در میان باغ&zwnj;های سرسبز و نقشهٔ اِل شکل آنها، نور و تهویهٔ مناسب را فراهم می&zwnj;کند. نکتهٔ جالبی در مورد بازسازی روتردام وجود دارد و آن هم تخریب بیش از 144 بنای عمومی است که قابل تعمیر و نوسازی بوده&zwnj;اند و در عوض، در یک اشتیاق جمعی برای دوباره ساختن شهر، به کلی ویران شده و بازسازی شده&zwnj;اند. این اشتیاق برای نو شدن و امروزی بودن را در جریان تصویب نقشهٔ جدید شهر نیز می&zwnj;توان دید. در جریان این بازسازی، نام کیس ون در لو (1973-1890) به چشم می&zwnj;خورَد؛ کارخانه&zwnj;دار، روانشناس، هنرمند مدرنیست، معاون رئیس جمهورِ وقتِ هلند در مؤسسهٔ بین&zwnj;المللی روابط صنعتی در 1925 و رئیس جمهور هلند در 1928. همان&zwnj;گونه که اشاره شد، ون در لو تفکرات مدرنیستی پرشوری داشت؛ این تفکرات علاوه بر خلق آثار هنری شخصی، سبب شد تا نقشهٔ مورد تأیید او برای شهر روتردام، مبنایی کاملاً مدرنیستی داشته باشد و مشکل رویاییِ سنت و مدرنیته در بازسازی شهر روتردام، وقفه&zwnj;ای ایجاد نکند.</p>
<br />
<p style="text-align: justify;">باری، بازسازی شهر روتردام بدون کمترین وقفه&zwnj;ای، چهار روز پس از بمباران، در روز هجدهم ماه می سال 1940، آغاز شد؛ با پاکسازی شهر، ساختن بانک و ساخت نخستین تونل زیرزمینی شهر. به نظر می&zwnj;رسد که راز آن چهره&zwnj;های امیدوار و مشتاق، در پاسخ به این پرسش نهفته باشد: در بازسازی شهر، اولویت با چه بناهایی است؟</p>
<br />
<p style="text-align: justify;">یک جدول زمانی که روند بازسازی شهر را از ابتدا توصیف می&zwnj;کند، نشان می&zwnj;دهد که آنچه بلافاصله پس از تصویب نهایی نقشهٔ شهر در سپتامبر 1946 ساخته می&zwnj;شود، ساختمان بنیاد هنر شهر روتردام است؛ &laquo;با هدف تهییج هنرمندان برای سازماندهی فعالیت&zwnj;های هنری، آگاه&zwnj;سازی حکومت و تشویق احساسات هنرمندانه برای توسعهٔ یک صحنهٔ هنری سالم و پرجنب&zwnj;وجوش&raquo;. پس از آن، در 1947، تئاتر موقت شهر بر یک بستر کاملاً ویرانه ساخته شد؛ ساختمان تئاتر شهر تا حدودی آسیب دیده بود و با اینکه قابل بازسازی بود، به کلی ویران شد تا جای خود را به یک ساختمان مدرن دهد. این&zwnj;گونه که پیداست، آنچه برای برنامه&zwnj;ریزان شهری و مردم شهر روتردام اهمیت بسیار داشته است، بازگرداندن حیات فرهنگی و هنری شهر است؛ نبض زندگی فرهنگی &ndash; هنری شهر روتردام با این دو ساختمان به تپش افتاد. پس از آن، در کنار ساختن راه&zwnj;ها، مراکز خرید، مراکز اداری و تجاری، آپارتمان&zwnj;ها، بانک&zwnj;ها و بناهایی از این دست، بازسازی زیرساخت&zwnj;ها فرهنگی و هنری با شوری قابل ستایش ادامه یافت؛ در پانزدهم ماه می 1953، از مجسمهٔ زادکین با عنوان شهر ویران پرده&zwnj;برداری شد؛ در 1957، محلی برای اجرای ژانری از آوازهای فولکوریک هلندی افتتاح شد که هنرمندان از سراسر هلند برای اجرای هنر اجرا (Performance Art) به روتردام سفر می&zwnj;کردند؛نمایشگاه باغبانی Floriade در 1960 که 3 میلیون بازدیدکننده را به روتردام کشاند و ...</p>
<br />
<p style="text-align: justify;">بازسازی روتردام برای مردم این شهر، نه فقط از نگاه اقتصادی و اجتماعی اهمیت داشته و دارد، بلکه توسعهٔ شهری، معماری خلاق و بستر پرشور هنری در این شهر، شور، نشاط و امید را به مردم شهر بازگردانْد. مردم شهر روتردام هر سال، هجدهم ماه می را به عنوان روز بازسازی گرامی می&zwnj;دارند؛ این جشن همراه با تورهایی با نام تور بازسازی، از سال 1947 تا کنون ادامه دارد؛ تورهای بازسازیْ همراه با برگزاری نمایشگاه و برنامه&zwnj;های تفریحی، مردم شهر را در جریان روند بازسازی و توسعهٔ شهر قرار داده است. روتردام پاییز 2015 تا ماه ژوئن 2016، 75 سالگیِ بازسازی&zwnj;اش را جشن گرفت.</p>
<br />
<p style="text-align: justify;"><br />&nbsp; * بخشی از مطالب آمده، از جزوهٔ جشن 75 سالگی بازسازی شهر روتردام گرفته شده است که در نشانی اینترنتی رو به رو در دسترس قرار دارد:&nbsp;</p>
<p dir="ltr"><a href="http://www.rotterdamviertdestad.nl/media/1725/rvds-factsheet-web-eng.pdf" target="_blank" rel="noopener">http://www.rotterdamviertdestad.nl/media/1725/rvds-factsheet-web-eng.pdf</a></p>
<p style="text-align: justify;">&nbsp;</p>
</div>
</div>