--- 
title: "گفت‌وگو با فیلیپ جانسون- قسمت اول" 
authors: mohamadi 
types: blog 
featured: false
featureImg: "/assets/img/posts/wCtkR.jpg" 
slug: wCtkR 
gallery: 
- image_path: "/assets/img/posts/wCtkR.jpg" 
  title: "گفت‌وگو با فیلیپ جانسون- قسمت اول" 
- image_path: "/assets/img/posts/wCtkR-1.jpg" 
  title: "Kline Biology Tower" 
- image_path: "/assets/img/posts/wCtkR-2.jpg" 
  title: "Kline Biology Tower- Facade Details" 
- image_path: "/assets/img/posts/wCtkR-3.jpg" 
  title: "Seagram" 
- image_path: "/assets/img/posts/wCtkR-4.jpg" 
  title: "CBS" 
- image_path: "/assets/img/posts/wCtkR-5.jpg" 
  title: "Steel Building" 
 
--- 
<p>کتابی هست با عنوان &laquo;گفت&zwnj;وگو با معماران&raquo;[۱] شامل متن مصاحبهٔ جان دابلیو کوک[۲] و هاینریش کلاتس[۳] با تعدادی از معماران امریکایی هم&zwnj;عصرشان، از جمله فیلیپ جانسون، لویی کان، رابرت ونتوری و چند نفر دیگر. بر این کتاب که در سال ۱۹۷۳م منتشر شده وینسنت اسکالی[۴] هم تقریظی نوشته است. مهم&zwnj;ترین نکته&zwnj;ای که اسکالی به آن اشاره کرده تازگی سخنانی است که از آن معماران در این کتاب نقل شده است. من هم وقتی کتاب را خواندم از کیفیت خاص پرسش&zwnj;ها و پاسخ&zwnj;های موجود در آن حیرت کردم.</p>
<p>در میان همهٔ گفتگوها اما، گفتگوی نویسندگان کتاب با فیلیپ جانسون برای من از همه جذاب&zwnj;تر بود. طنز و صراحت خاص فیلیپ جانسون در ترکیب با پرسش&zwnj;های مجادله&zwnj;برانگیز کوک و کلاتس منتج به داستانی پرآب&zwnj;وتاب شده که حدس می&zwnj;زنم برای هر مخاطب علاقه&zwnj;مند به تاریخ معماری مدرن بسیار خواندنی است. به همین خاطر تصمیم گرفتم این گفت&zwnj;وگو را به مرور در قالب یادداشت&zwnj;هایم در آسمانه ترجمه کنم.</p>
<p>اینک بخش اول ترجمه:</p>
<p>کوک: آقای جانسون، بیایید ابتدا راجع به برج کلاین بایالجی[۵] یکی از ستایش&zwnj;شده&zwnj;ترین آثار اخیر شما -یعنی بعد از زمانی که پیروی از آیین میسی[۶] را کنار گذاشته&zwnj;اید- صحبت کنیم.</p>
<p>جانسون: واقعاً آنقدرها ستایش شده است؟ خب، فکر کنم قطعاً از بناهای محبوب من است.</p>
<p>کوک: این برج بالای تپه قرار گرفته و به خاطر همین کسی نمی&zwnj;تواند نادیده&zwnj;اش بگیرد.</p>
<p>جانسون: اوه، بله، محل بنا عالی است. هیچ بستری بهتر از بالای آن تپه نمی&zwnj;توانست برای این بنا وجود داشته باشد.</p>
<p>کلاتس: البته منظور این نیست که ما طرفدار همهٔ وجوه این اثر هستیم.</p>
<p>جانسون: طرفدارش نیستید؟ خب، شما اروپایی هستید. و اروپایی&zwnj;ها آثار اخیر مرا دوست ندارند، هیچ&zwnj;کدام را. شما هنوز در چهارچوب فکری گروپیوس می&zwnj;اندیشید.</p>
<p>کلاتس: به نظر شما گروپیوس یکی از معماران برجستهٔ این قرن نبود؟</p>
<p>جانسون: گروپیوس کیست؟ حقیقتاً او کیست؟</p>
<p>کلاتس: خب، من به ساخت&zwnj;مایه&zwnj;هایی که انتخاب کرده&zwnj;اید اعتراضاتی دارم. مثلاً هنگام استفاده از سنگ تراورتن تردید نکردید؟</p>
<p>جانسون: میکلانژ تراورتن استفاده کرده.</p>
<p>کلاتس: هیتلر هم همینطور. تراورتن ساخت&zwnj;مایهٔ مورد علاقهٔ او بود.</p>
<p>جانسون: خب، آیا باید به این خاطر که هیتلر از یک ساخت&zwnj;مایه استفاده کرده آن را کنار بگذاریم؟</p>
<p>کلاتس: برای اروپایی&zwnj;ها، یا لااقل آلمانی&zwnj;ها، حتی ساخت&zwnj;مایه&zwnj;ها هم می&zwnj;توانند حامل معانی خاصی باشند. مثلاً تراورتن ما را به یاد یک یادمان&zwnj;سازی جعلی می&zwnj;اندازند.</p>
<p>جانسون: واقعاً؟ هیچ&zwnj;وقت به این فکر نکرده بودم.</p>
<p>کوک: در برج کلاین از ماسه&zwnj;سنگ قرمز استفاده کرده&zwnj;اید.</p>
<p>جانسون: بله، برای دال&zwnj;های میان ستون&zwnj;ها.</p>
<p>کوک: شما اسم آنها را ستون می&zwnj;گذارید؟</p>
<p>جانسون: ممکن است شما به آنها ستون&zwnj;نما بگویید، و البته من از نماسازی آجری برای آنها استفاده کرده&zwnj;ام.</p>
<p>کوک: وقتی یک نفر به دقت نگاه کند، برج کلاین در واقع کُپی ساختمان سیگرام[۷] است، علی&zwnj;رغم تفاوت سطوح.</p>
<p>جانسون: خب، درست است. شما اولین کسی هستید که این را فهمیدید. بله، همینطور است! این برج نمونه&zwnj;ای بسیار نزدیک به سیگرام است، حتی ریزالیت[۸] هم دارد!</p>
<p>کوک: منظورتان آن بخش مرکزی است که بیرون زده و مشابه {بیرون&zwnj;زدگی} پشت ساختمان سیگرام است؟</p>
<p>جانسون: بله، درست است.</p>
<p>کلاتس: خب، البته تفاوت&zwnj;های اساسی هم میان این دو بنا وجود دارد. به جای دیوار پرده&zwnj;ای مسطح میس، شما نمایی بسیار شکل&zwnj;پذیر و حجیم عرضه کرده&zwnj;اید، رخ&zwnj;دادی دراماتیک در سطح بنا.</p>
<p>جانسون: نه فقط در سطح! به ستون&zwnj;های آن زیر نگاه کنید. ساختمان با ان ستون&zwnj;ها به پایان می&zwnj;رسد. ستون&zwnj;نماها از بالا تا پایین ادامه پیدا می&zwnj;کنند. واقعاً {انگار} آنها ساختمان را نگه داشته&zwnj;اند. ستون&zwnj;نماها در واقع پاهای بنا هستند. مشکل&zwnj;شان چیست؟</p>
<p>کلاتس: بسیار خوب. شما این احساس را به وجود آورده&zwnj;اید که آن ستون&zwnj;ها ساختمان را نگه داشته&zwnj;اند. اما {در اصل به خاطر} این قاب اسکلتی است، یعنی داخل {پوسته&zwnj;ای که شما رویش کشیده&zwnj;اید}، که با آن نمای دراماتیک روبرو شدید. در واقع این برج همان ساختمان سیگرام است که شما آن را با ستون&zwnj;ها، ستون&zwnj;نماها و دال&zwnj;های سنگ&zwnj;ماسه پوشانده&zwnj;اید.</p>
<p>جانسون: بله، درست است، مگر وقتی که شما واژهٔ &laquo;نما&raquo; &zwnj;را به کار می&zwnj;برید. شما معنایی منفی به آن می&zwnj;بخشید.</p>
<p>کلاتس: کسی از طریق عبور از رواق یادمانی وارد بنا می&zwnj;شود. همهٔ ستون&zwnj;ها سرتاسر نما تا به بالا کشیده شده&zwnj;اند. سطح ستون&zwnj;ها به درون دیوارهای چهارچوب پنجره&zwnj;ها ذوب شده است. این نوعی انتقال آرام از ستون به دیوار است و ناگهان، ستون&zwnj;ها دیگر ستون نیستند.</p>
<p>جانسون: تبدیل به دیوار مواج می&zwnj;شوند. چیزی که ممکن است در سال ۱۹۱۴م در اسپانیا ساخته شده باشد.</p>
<p>کلاتس: گاودی!</p>
<p>جانسون: بارک&zwnj;الله، گاودی. نخستین باری که من از آن ستون&zwnj;نماها -اسمش هرچه می&zwnj;خواهد باشد- استفاده کردم قوس آنها را معکوس نکردم. بعد {از خودم} پرسیدم: &laquo;چرا راجع به جدا کردن ستون&zwnj;نماها از دیوار نگران باشم؟ بیا آن را تبدیل به یک دیوار موج&zwnj;دار کنیم.&raquo; شما وقتی به ناسازگاری&zwnj;ها اشاره می&zwnj;کنید حق دارید، اما آن موقع من با آنها مشکلی نداشتم. من امروز به این بخش مشغولم و فردا به بخشی دیگر. گفتنش شاید عجیب باشد، اما ساختمانی که بیش از همه به ساختمان من شبیه است ساختمان سی&zwnj;بی&zwnj;اس[۹] ایرو سارینن است. ساختمانی که ستون&zwnj;های الماسی کاذب دارد. من فکر می&zwnj;کنم پایهٔ ساختمان زیاده از حد به سمت زمین ادامه پیدا می&zwnj;کند. {بر خلاف آن} برای مثال، خانهٔ شیشه&zwnj;ای من درون و بیرون ندارد. در روی سطحی هم&zwnj;تراز با کف زمین نیست. پله&zwnj;ای بسیار بد، عامدانه بد، در آن وجود دارد تا شما را در درون نگه دارد. همین مسئله در مورد نرده هم صادق است. این دو مورد شما را از بودن در یک ساختمان میسی حفظ می&zwnj;کند.</p>
<p>کلاتس: این رویکردی بسیار کلاسیک&zwnj;گرایانه است.</p>
<p>جانسون: حقیقتاً رویکردی است کلاسیک&zwnj;گرایانه.</p>
<p>کلاتس: شما به دنبال تمایز هستید؟</p>
<p>جانسون: بله، از سطح زمین.</p>
<p>کوک: برای همین ازاره {در بناهای شما} ضروری است؟</p>
<p>فیلیپ جانسون: ازاره برای من بسیار ضروری بود. شک دارم الان هم ضروری باشد.</p>
<p>کلاتس: شما از ستون به منزلهٔ یک فرم کهنه و نخ&zwnj;نما احتراز نمی&zwnj;کنید؟</p>
<p>جانسون: خدای من، نه. شاید الان این کار را بکنم، اما آن موقع قطعاً نه. آن موقع کارم را در جهت مخالف شروع کردم. با موج&zwnj;دار کردن نما از بالا شروع کردم و بعد پل&zwnj;ها، که شبیه بالکن&zwnj;های کوچک به نظر می&zwnj;رسیدند. می&zwnj;دانید که، آنها خالی&zwnj;اند. آن زیربرش&zwnj;های بُعد سوم چیزی بود که دنبالش بودم. این واقعاً یک مشخصهٔ نمای آن بناست. و {با خودم} گفتم: &laquo;با این فرم&zwnj;های گرد و این نیم&zwnj;ستون&zwnj;ها چه خواهی کرد، وقتی به سطح زمین می&zwnj;رسی؟&raquo;</p>
<p>کلاتس: پس، شما از زمین به بالا طراحی نمی&zwnj;کردید، بلکه از نما به سمت زمین طراحی می&zwnj;کردید.</p>
<p>جانسون: گفتم: &laquo;چگونه آن دیوار موج&zwnj;دار را به زمین می&zwnj;رسانی؟&raquo; روش میسی را وانهادم و {بخش پایین بنا را} را خالی کردم، به جای اینکه - مثل بدترین ساختمان کل جهان، بدون شک، ساختمان فولادی والاس هریسون[۱۰] در پیتسبرگ- ساختمان همینطور از بالا تا پایین ادامه پیدا کند. خب، به نظر من ساختمان سی&zwnj;بی&zwnj;اس هم به همان بدی است. شما متوجه نمی&zwnj;شوید که ساختمان کی به زمین می&zwnj;رسد.</p>
<p>[ادامه دارد...]</p>
<p><strong>پانوشت&zwnj;ها:</strong></p>
<p dir="ltr">1. Conversation with architects</p>
<p dir="ltr">2. John w. Cook</p>
<p dir="ltr">3. Heinrich Klotz</p>
<p dir="ltr">4. Vincent Scully</p>
<p dir="ltr">5. Kline Biology Tower</p>
<p>۶. جان کوک سبک معماری میس وندر روهه را به طعنه مذهبی تشبیه کرده است که قبلاً جانسون مؤمنش بوده.</p>
<p dir="ltr">7. Seagram</p>
<p>۸. Risalit؛ بخشی از بناست که به شکلی آشکار همچون یک ایوان یا یک غرفه از حجم کلی بنا بیرون می&zwnj;زند و معمولاً ارتفاعی برابر یا بیشتر از ارتفاع بخش اصلی بنا دارد.</p>
<p dir="ltr">9. Eero Saarinen&rsquo;s CBS</p>
<p dir="ltr">10. Wallace Harrison&rsquo;s Steel Building</p>