--- 
title: "قدر و هندسه" 
authors: nadimi.hadi 
types: blog 
tags: هندسه,هندسه در معماری,معماری و هندسه,قدر,قدر و هندسه,آسمانه,هادی ندیمی,مطالعات معماری ایران 
featured: false
slug: G2jqS 
excerpt: "خداوند متعال در خلقت عالم به انزال قدر اشاره دارد که می‌فرماید: «وَمَا نُنَزِّلُهُ إِلَّا بِقَدَرٍ مَّعْلُومٍ» قدر در کلام الهی همان هندسه است و هندسه معرب اندازه، در کلام امام هشتم علیه‌السلام خطاب به یونس بن عبدالرحمن فرموده است: «آیا می‌دانی قدر چیست؟ امام فرمود: قدر به معنی هندسه است»۱. بدین‌جهت عالم بر اساس هندسه آفریده شده است. هندسه شکوهمند هستی کثرت را از دل وحدت می‌زایاند و همۀ پدیده‌های شکوهمند در نظمی هماهنگی غوطه‌ور می‌گردند:" 
--- 
<div>
<div>
<p style="text-align: justify;">به نام خدا</p>
<br />
<p style="text-align: justify;">خداوند متعال در خلقت عالم به انزال قدر اشاره دارد که می&zwnj;فرماید: &laquo;وَمَا نُنَزِّلُهُ إِلَّا بِقَدَرٍ مَّعْلُومٍ&raquo; قدر در کلام الهی همان هندسه است و هندسه معرب اندازه، در کلام امام هشتم علیه&zwnj;السلام خطاب به یونس بن عبدالرحمن فرموده است: &laquo;آیا می&zwnj;دانی قدر چیست؟ امام فرمود: قدر به معنی هندسه است&raquo;۱. بدین&zwnj;جهت عالم بر اساس هندسه آفریده شده است. هندسه شکوهمند هستی کثرت را از دل وحدت می&zwnj;زایاند و همۀ پدیده&zwnj;های شکوهمند در نظمی هماهنگی غوطه&zwnj;ور می&zwnj;گردند:</p>
<br />
<p style="text-align: justify;">خلق به معنی ایجاد به اندازه است [...] خداوند که انسان را در ذات صفات و افعالش به صورت خود آفرید، دربارۀ خود فرمود &laquo;هُوَ اللَّـهُ الْخَالِقُ الْبَارِئُ الْمُصَوِّرُ&raquo; از آن جهت که مقدر است خالق است و چون بر وفق تقدیر ایجاد می&zwnj;کند باری است و از این که صور موجودات را به احسن وجه ترتیب می&zwnj;دهد و ترکیب می&zwnj;کند مصور است. پس هر آنچه به عین خارجی تحقق می&zwnj;یابد مسبوق به &laquo;اندازه&raquo; است که چون به وقوع می&zwnj;پیوندد به قدر و اندازۀ معینی ایجاد و مخترع می&zwnj;گردد.۲</p>
<br />
<p style="text-align: justify;">پس کار خداوند ترکیب&zwnj;گری و صورت&zwnj;بخشی است بر وفق قدر که فرمود: &laquo;فِي أَيِّ صُورَةٍ مَّا شَاءَ رَكَّبَكَ&raquo; و این قدرت را برای خلیفۀ خویش نیز پسندیده و در مرتبت بنده نیز این توانمندی نمودار می&zwnj;گردد. یکی از مهم&zwnj;ترین صحنه&zwnj;های این ترکیب&zwnj;گری خدایی در هنر تجلی می&zwnj;نماید.</p>
<br />
<p style="text-align: justify;">مهندس عالم، هستی را با هندسه آفرید و رجوع به هندسه به چیستی یا ماهیت پدیده&zwnj;ها یا ذات آنهاست. بنا بر این هندسه پیش از آنکه کمیتی مقداری باشد کمیتی است ذاتی. اخوان الصفا در رسالۀ دوم خویش از مجموعه رسائل به هندسه پرداخته&zwnj;اند. آن را به دو مقوله منقسم کرده&zwnj;اند. هندسۀ محسوص و هندسۀ معقول. هندسۀ محسوس را مدخلی بر صناعت و آفرینش عملی و هندسۀ معقول را مقوّم فکر و آفرینندۀ علم، و نیز هر دو را بابی برای ورود به درک گوهر حکمت و جوهر نفس دانسته&zwnj;اند و در جای دیگر هندسه را راهی به سوی قوت فکر و خیال برای ادراک جوهر نفس و ذات اشیا منظور داشته&zwnj;اند. گنون به اهمیت وجه کیفی هندسه چنین اشاره دارد:</p>
<br />
<p style="text-align: justify;">همان&zwnj;طور که اعداد سنتی با علم حساب غیر سنتی متجددان متفاوت است ولو اینکه به علم اخیر همۀ ابعاد جبری یا ابعاد دیگری که گنجایش آن را دارد اضافه شود، نوعی هندسۀ مقدس نیز هست که با علم آموزشگاهی که امروز هندسه نامیده می&zwnj;شود عمیقاً و به همان اندازه که در مورد اعداد گفته شد فرق دارد... این هندسه با نمایش واقعیات عالیه و دست&zwnj;کم تا جایی که این واقعیات با صورتی محسوس قابل نمایش باشند سازگار است. آيا حقیقت &laquo;صور هندسی&raquo; بالضروره پایه هر نوع &laquo;معنی رمزی&raquo; اشکال و نمودارها در حروف الفبا و اعداد در همۀ زبان&zwnj;ها گرفته تا پیچیده&zwnj;ترین و به&zwnj;ظاهر عجیب&zwnj;ترین &laquo;یانترا&raquo;های&nbsp; رازآموزی نیست؟ گرچه درک اینکه این رموز بتواند کاربردهای فراوان و بیکرانی داشته باشد آسان است، اما در عین حال ادراک این نکته نیز هم&zwnj; چندان دشوار نیست که چنین هندسه&zwnj;ای نه تنها به کمیت محض راجع نیست بلکه به عکس اساساً جنبۀ کیفی دارد.۳</p>
<br />
<p style="text-align: justify;">هستی در مراتب سه&zwnj;گانۀ عالم معقول، عالم خیال مطلق و عالم ماده متجلی می&zwnj;گردد و اگر به این مراتب سه&zwnj;گانه رجوع نماییم در خواهیم یافت که هندسه در عالم معقول به حدود ذوات عقلیه و در مرتبۀ عالم خیال به ظهور صور مثالیه تعلق دارد. &laquo;این عالم برزخی است وسیط بین جهان عقلی و عالم حسی، زیرا مرتبت وجودی آن برتر از عالم حواس و فروتر از جهان عقل است. این عالم از جهان حسی مجردتر و از عالم عقلی دارای تجرد کمتری است&raquo;. جهانی که در آن جمیع صور و اشکال و مقادیر و اجسام و آنچه به آن متعلق است موجود است. نظیر حرکات، سکنات، اوضاع، هیئت و ... . همه قائم به ذات هستند و معلقه یعنی غیرمقرر در مکانی یا متعلق در محلی.۴</p>
<br />
<p style="text-align: justify;">هندسه در عالم ماده که کدرترین مرتبۀ وجود است یعنی در مادۀ کمیت&zwnj;پذیر عینیت می&zwnj;یابد. هنگامی&zwnj;که از چیستی موجودی سؤال می&zwnj;گردد از ذات و نوع تعین او در هستی و میزان بهره&zwnj;ای که از وجود برده سخن می&zwnj;گوییم. به عبارت دیگر، از اسم او سؤال می&zwnj;نماییم. اسمی که ظهور مسمای وجودی اوست. و هنگامی که از صفت او سؤال می&zwnj;گردد صفتی است که ظهور ذات را در خود دارد. &laquo;اسم حقیقی هر چیز علامت آن چیز است که با آن چیز همراه است و آن چیز را از دیگر چیزها متمایز می&zwnj;گرداند. و شک نیست که اسم حقیقی عین مسماست و &laquo;صفت هر چیز مظهر ذات که با آن همواره همراه است&raquo;۵.</p>
<br />
<p style="text-align: justify;">هندسۀ تعین&zwnj;بخش ذات در اینجا رابطه&zwnj;ای عمیق با اسم و صفت می&zwnj;یابد. خداوند در آفرینش آدم به آموزش تکوینی اسما بر او اشارت دارد که می&zwnj;فرماید &laquo;وَ عَلَّمَ آدَمَ الْأَسْمَاءَ كُلَّهَا&raquo;. چون آدم جامع جمیع صفات الهیه است آموختن کل اسما به او مسمی می&zwnj;یابد. پس هندسه در این مقام با ماهیت، ذات، اسم و صفت قرابت می&zwnj;یاد و در مفهوم جامع خویش حضوری طولی در تمامی مراتب هستی پیدا می&zwnj;کند.</p>
<br />
<p style="text-align: justify;">قوۀ خیال در انسان هندسه&zwnj;پرداز و صورت&zwnj;&zwnj;ساز است و اگر از مرتبۀ خیال متصل که عکس ادراکات عالم محسوس است به عالم خیال منفصل یا خیال مطلق که عالم صور مثالیه و تمثیل حقایق کلیه است عروج نماید و به ادراک شهودیه صور ملکوتیه و ثوابت نوعیه نائل گردد آنچه با خود به ارمغان می&zwnj;آورد از حلاوتی فطری و طراوتی جانبخش برخوردار شده و مانایی می&zwnj;یابد.</p>
<br />
<p style="text-align: justify;">* برگرفته از مقالۀ &laquo;حقیقت نقش&raquo;. در&nbsp;نامۀ فرهنگستان علوم. ش ۱۴- ۱۵ (پاییز و زمستان ۱۳۷۸).</p>
<br />
<p style="text-align: justify;">&nbsp;</p>
<br />
<p style="text-align: justify;">&nbsp;</p>
</div>
</div>
<div>۱. حسن&zwnj;زاده آملی.&nbsp;یازده رسالۀ فارسی. تهران: مؤسسۀ مطالعات و تحقیقات فرهنگی، ۱۳۶۳. ص ۵۹۴.</div>
<div>۲. همان.</div>
<div>۳. رنه گنون.&nbsp;سیطرۀ کمیت و علائم آخرالزمان. ترجمۀ علیمحمد کاردان. تهران: مرکز نشر دانشگاهی، ۱۳۶۵. ص ۶- ۷.</div>
<div>۴. هنری کربن.&nbsp;ارض ملکوت. ترجمۀ سید ضیاءالدین دهشیری. تهران: مرکز ایرانی مطالعۀ فرهنگ&zwnj;ها، ۱۳۸۵.&nbsp;</div>
<div style="text-align: justify;">۵. عزیزالدین نسفی.&nbsp;الانسان الکامل. تهران: طهوری، ۱۳۷۴. ص ۲۸۱.</div>