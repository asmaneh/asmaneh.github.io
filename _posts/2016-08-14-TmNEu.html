--- 
title: "دربارۀ صورتِ اثر معماری ـ ۱" 
authors: oshams 
types: blog 
featured: false
slug: TmNEu 
--- 
<div>
<div>
<p>از تنوع مبادی و مسیرهای خلق آثار معماری که بگذریم، به&zwnj;تسامح می&zwnj;توانیم چنین تصور کنیم که همۀ معماران ــ از دانشجویان معماری و مبتدیان گرفته تا اهل حرفۀ معماری ــ در جایی از مسیر طراحی خیال&zwnj;هایی دربارۀ مکان می&zwnj;پروند، آن مکان&zwnj;ها را در ذهن تصور می&zwnj;کنند و سپس آنها را صورت عینی می&zwnj;بخشند. معمار معمولاً آنقدر این مسیر را می&zwnj;پیماید تا بتواند صورتِ مکان مطلوبش را بیابد. به سخن دیگر، او از میان همۀ خیال&zwnj;ها، تصورها و صور عینی، یکی یا چندی را بر دیگری ترجیح می&zwnj;دهد و در این کار به&zwnj;ناگزیر دست به گزینش می&zwnj;زند. اما معماران بنا بر چه مرجعی از میان شکل&zwnj;ها، اندازه&zwnj;ها و نسبت&zwnj;ها و رنگ&zwnj;ها و بافت&zwnj;ها و ... صورت یا فرمی را بر صور ترجیح می&zwnj;دهند و برخی را بقیه مناسب&zwnj;تر و مطلوب&zwnj;تر می&zwnj;دانند؟<br />گویی ما در گفتن یا نوشتن سخن نیز بخشی از این مسیر را می&zwnj;پیماییم و از این رو، می&zwnj;توانیم بخشی از مسیر خلق اثر معماری را به سخن گفتن یا نوشتن تشبیه کنیم. هنگامی که معنایی در ذهن داریم، می&zwnj;کوشیم آن معنا را بفهمیم و الفاظی را برگزینیم که به مقتضای حال و وضع شنونده بتواند به بهترین صورت ممکن آن معنی را به مخاطب منتقل کند. این کاری است که در هر لحظه و هر بار ــ حتی همین الان که این کلمات را می&zwnj;نویسم ــ مشغول آنیم. اگرچه ممکن است برای ما شیوایی سخن در برخی شرایط، مثلاً هنگامی که با عجله یا در میان جمعی از ناآشنایان حرف می&zwnj;زنیم، مهمتر از موقعی باشد که با حوصله یا با رفیقی سخن می&zwnj;گوییم، به هر حال همیشه می&zwnj;کوشیم به مقتضای حال و وضع خود و شنونده و شرایط موجود، به گونه&zwnj;ای حرف بزنیم یا بنویسیم که معنایی که در ذهن داریم منتقل شود. یکی از مثال&zwnj;های بی&zwnj;شماری که می&zwnj;توان برای این گفت، همان دو عبارت &laquo;او گلدان را شکست&raquo; و &laquo;گلدان را او شکست&raquo; مشهور در مباحث نحوی زبان است که در یکی تأکید بر فاعل است و در دیگری بر مفعول. حال اگر هر کسی که سخنی بر زبان می&zwnj;آورد، در پیِ بیان معنایی است، معمار در صورت&zwnj;بخشی مکانِ مخیلِ خود در پیِ چیست و آیا می&zwnj;توان این را مرجعی برای سنجش صورت اثر معماری دانست؟ به همین ترتیب، و با فرض اینکه مورخ می&zwnj;تواند بنا بر شواهدی به نیات افعال گذشتگان پی برد، آیا مورخ معماری می&zwnj;تواند آثار معماری گذشتگان را از این نگاه بخواند و شیوایی و کیفیت &laquo;بیان&raquo; را در آن آثار بسنجد؟<br />با توجه به این مشابهت پرسش این است که آیا می&zwnj;توان با تکیه بر معیارها و مبانی سنجش شیوایی سخن و تأثیرگذاری کلام به سراغ معماری رفت و در معماری از مبنایی برای شیوایی و تأثیرگذاری صور معماری سخن گفت و بر اساس آن آثار امروزی و گذشته را خواند و سنجید؟ مثلاً آیا می&zwnj;توان صورت خانه یا حیاط یا میدانی را با معیار اینکه چقدر با معنای آن خانه، حیاط یا میدان متناسب است سنجید و از &laquo;انسجام&raquo; اجزای این صورت سخن گفت؟ آیا می&zwnj;توان برای تناسبِ میان آنچه معمار در جستجوی بیان آن است و آنچه بیان کرده مبنایی نهاد؟<br />در این بحث، آیا صورت همچون لباس و پوشش معنی است یا معنی همان است که با بیان به وجود می&zwnj;آید؟ با توجه به شباهت بحث فوق با مباحث مربوط به علم بلاغت که در واقع علم تأثیربخشیدن به مخاطب ــ یعنی رسیدگی به اینکه در کجا چه نوع سخنی مؤثر است و در جای دیگر چه نوع دیگر ــ است،[۱] به نظر می&zwnj;رسد می&zwnj;توان با بررسی آرای صاحب&zwnj;نظران علم بلاغت نظر یا نظریه&zwnj;هایی در باب صورت در معماری پرداخت. در فرهنگ ما از سده&zwnj;های نخست هجری عالمان بسیاری در پی اثبات اعجاز قرآن به تأمل در باب بلاغت پرداخته&zwnj;اند. یکی از مهمترین و مؤثرترین این عالمان عبدالقاهر جرجانی (درگذشت ۴۷۱ یا ۴۷۴ق)، مؤسس و نظریه&zwnj;پرداز بلاغت در حوزۀ مسائل زیبایی&zwnj;شناسی است و نظریۀ او در باب &laquo;نظم&raquo; یکی از مهمترین نظریات بَلاغی در فرهنگ اسلامی است. این نظریه دارای نوآوری&zwnj;ها و شباهت&zwnj;های فراوان با نظر منتقدان ادبی، زبان&zwnj;شناسان و زیبایی&zwnj;شناسان سدۀ بیستم است. تا پیش از جرجانی عالمان بلاغت در بحث از زیبایی اثر ادبی متوجه جزء یا کوچکترین واحد یا &laquo;مفردات&raquo; اثر ادبی بودند و زیبایی اثر را به زیبایی لفظ یا زیبایی معنی نسبت می&zwnj;دادند. حال آنکه جرجانی خاستگاه زیبایی اثر ادبی را سیستم یا نظامی می&zwnj;دانست که از ترکیب اجزای خاص زبانی و معنایی در کنار یکدیگر به وجود می&zwnj;آید. نظریۀ نظم جرجانی از اینجا می&zwnj;آمد که کلام در نظر او در خدمت اظهار آن چیزی است که آدمی در ضمیرش دارد. پس برای تشخیص بهترین کلام نباید سراغ مجرد الفاظ رفت. بلکه باید کلامی را جستجو کرد که به بهترین نوع معرفت انسان را اظهار کند. از آنجا که معنی از طرح ارتباطی میان کلمات حاصل می&zwnj;شود، نمی&zwnj;توان زیبایی کلام را به مجرد لفظ یا معنی نسبت داد. اما علاوه بر این، جرجانی سنجش ارزش اثر ادبی فقط به اعتبار معنی یا محتوای اثر را باطل می&zwnj;شمرد و بر این باور بود که لفظ و معنی ماهیتی دوگانه ندارد. به سخن دیگر برخلاف دیگران که گمان می&zwnj;کردند معنی چیزی است که از قبل وجود دارد و هنرمند آن را بیان می&zwnj;کند، جرجانی معنی را همان می&zwnj;دانست که با بیان به وجود می&zwnj;آید.[۲]</p>
</div>
</div>
<div>۱. شفیعی کدکنی، رستاخیز کلمات، ۴۲۴.</div>
<div>۲. همان، بنگرید به فصل &laquo;نظر جرجانی در باب صور خیال&raquo;.</div>