--- 
title: "معماری برای انسان یا انسان برای معماری؟" 
authors: pouresmaiel 
types: blog 
tags: معماری,انسان,انسان و معماری,تاریخ معماری,آسمانه,مطالعات معماری ایران,مریم پور‌اسماعیل 
featured: false
slug: K8nyV 
excerpt: "  چندانی از مخابرهٔ خبر سوختن بخشی از کلیسای نتردام پاریس نگذشته است. خبری که آه از نهاد عارف و عامی، پاریس‌دیده‌ها و پاریس‌ندیده‌ها (مثل من) برآورد. ویدئوها نشان می‌داد که بسیاری از مردم پاریس در اطراف کلیسا هاج‌وواج ایستاده بودند و بعضی‌هاشان از شدت تأثر های‌های گریه می‌کردند. لابد شما هم مثل من با خود گفته‌اید که بوَد آیا روزی افکار عمومی کشور ما هم نسبت به تخریب میراث فرهنگی و طبیعیِ خودش اینجور واکنش نشان بدهد؟" 
--- 
<div>
<div>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; چندانی از مخابرهٔ خبر سوختن بخشی از کلیسای نتردام پاریس نگذشته است. خبری که آه از نهاد عارف و عامی، پاریس&zwnj;دیده&zwnj;ها و پاریس&zwnj;ندیده&zwnj;ها (مثل من) برآورد. ویدئوها نشان می&zwnj;داد که بسیاری از مردم پاریس در اطراف کلیسا هاج&zwnj;وواج ایستاده بودند و بعضی&zwnj;هاشان از شدت تأثر های&zwnj;های گریه می&zwnj;کردند. لابد شما هم مثل من با خود گفته&zwnj;اید که بوَد آیا روزی افکار عمومی کشور ما هم نسبت به تخریب میراث فرهنگی و طبیعیِ خودش اینجور واکنش نشان بدهد؟</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; رئیس جمهورِ فرانسه بلافاصله (فکر می&zwnj;کنم ما ایرانی&zwnj;ها معنیِ این &laquo;بلافاصله&raquo; را خوب بفهمیم) واکنش نشان داد و از جلب کمک و تخصیص اعتبارهایی برای بازسازی بنای کلیسا آن&zwnj;هم بهتر از روز اولش خبر داد. لابد شما هم مثل من آهی از نهادتان برآمد و به هزارویک اثر معماری ایران &ndash; در داخل و خارج مرزهایش - فکر کردید و &laquo;ای&zwnj;کاش&zwnj;ها&raquo; و &laquo;بوَد آیاها&raquo; سردادید.</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; چیزی نگذشت که خیابان&zwnj;های پاریس که در ممالکی چون فرانسه عرصهٔ فعالیت&zwnj;های مدنی است پیام دیگری به مردمِ سراسر کشورها مخابره کرد. جلیقه&zwnj;زردها آمدند و گفتند چطور است که در حادثهٔ نتردام (آدم را یاد &laquo;حادثهٔ پلاسکو&raquo; می&zwnj;اندازَد!) رئیس&zwnj;جمهور مملکت به&zwnj;سرعت به صحنه آمد و پای چندین میلیاد یورو پول را به میان آورد و چه و چه، ولی ما که ماه&zwnj;هاست کف این خیابان فریاد می&zwnj;زنیم صدایمان به گوش کسی نمی&zwnj;رسد و اگر می&zwnj;رسد کار درخوری برایش نمی&zwnj;شود؟!</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; بعد از شنیدنِ این خبر، بی&zwnj;درنگ یادم افتاد که سال&zwnj;ها پیش توی کتابِ زندگینامهٔ آرتور دو سنت اگزوپری - خالق شازده کوچولو - خوانده بودم که روزی، او همراه با دوستانش برای دیدن یک قلعهٔ تاریخی سفر می&zwnj;کند ولی به&zwnj;جای بازدید از قلعه با بچه&zwnj;های توی کوچه گل کوچیک بازی می&zwnj;کند (با اندکی تحریف)! رفقا که از این برخورد اگزوپری بهشان برخورده بود سبب را جویا می&zwnj;شوند. اگزوپری جمله&zwnj;ای می&zwnj;گوید که من مدت&zwnj;های مدید است آن را به&zwnj;خاطر سپرده&zwnj;ام: &laquo;من آدم&zwnj;ها را به بناها ترجیح می&zwnj;دهم&raquo;.</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; بی&zwnj;شک استادان و دانشجویان معماری در اثبات لزوم حفظ میراث معماری حرف&zwnj;های بسیار دارند. از مسائل هویتی بگیر تا موضوعاتی در باب تاریخ و سنت و چه و چه که همه&zwnj;شان درست است. اما لطفاً بیایید کمی به اتفاقات اخیر فرانسه و این جملهٔ آخری که از اگزوپری آورده&zwnj;ام دقت کنیم. در نظر ما فرانسه مهد دموکراسی، آزادی و مدنیّت است. جایی&zwnj;که اغلب شهروندان مثل چشم&zwnj;شان از میراث فرهنگی و طبیعی مملکت&zwnj;شان مراقبت می&zwnj;کنند. اما حضور جلیقه&zwnj;زردها نشان می&zwnj;دهد که عده&zwnj;ای &ndash; که تعدادشان هم کم نیست &ndash; فکر می&zwnj;کنند (درست هم فکر می&zwnj;کنند) که شأن و کرامتشان پامال شده و می&zwnj;بینند که درعوض، یک بنای تاریخی چه شأن و کرامتِ رشک&zwnj;برانگیزی دارد.</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; اگزوپری &ndash; که نمی&zwnj;دانم شاعرش بگویم یا عارف یا فیلسوف &ndash; آدم&zwnj;ها را به بناها ترجیح داد و اثری خلق کرد که پس از کتاب&zwnj;های مقدس، پُرخواننده&zwnj;ترین کتاب در همهٔ ادوار تاریخ است. حاصل توجه یکسویه به بناهای تاریخی منهای انسان هم تبدیل فرهنگ است به صنعت فرهنگی. صنعتی مثل همهٔ انواع دیگر صنایعِ مدرن در خدمت سرمایه و سرمایه&zwnj;دار و سرمایه&zwnj;داری. صنعتی که ممکن است آدم&zwnj;ها را لابه&zwnj;لای چرخ&zwnj;دنده&zwnj;هاش له کند.</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; حوادث فرانسه یک پیام بزرگ برای ما ایرانی&zwnj;ها - که تازه اول راهیم دارد؛ برای ما که اولاً ناچاریم توجه مردم و مسئولین خود را به لزوم حفظ میراث معماری کشورمان جلب کنیم و بعدش تازه برسیم به موضوعاتی که امروز در فضای فرهنگی و دانشگاهی و علمی دنیا دربارهٔ انواع رویکرد به حفظ میراث وجود دارد. پیام ساده اما عمیق است: &laquo;تا شأن و کرامت انسان&zwnj;ها به&zwnj;تمامی حفظ و پاسداری نشود، صحبت از شأن و کرامت بناهای معماری خالی از مفهوم و معنی است&raquo;. بیاییم به وضعیت شأن و کرامت آدم&zwnj;ها در فضای فرهنگی-اجتماعی-اقتصادی-سیاسی کشورمان نگاهی بیندازیم.</p>
<p style="text-align: justify;">-&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; در ضمن، پیشاپیش روز معمار به همهٔ معمارهایی که معماری را برای انسان خوش می&zwnj;دارند، نه انسان را برای معماری خجسته باشد!</p>
<p style="text-align: justify;">&nbsp;</p>
</div>
</div>