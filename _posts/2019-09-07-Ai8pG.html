--- 
title: "تعریف مهندسی و مهندس در سیاقی تاریخی" 
authors: mmtaheri 
types: blog 
featured: false
slug: Ai8pG 
--- 
<p>نوشتۀ دونالد واینرت</p>
<p>ترجمۀ محمدمهدی طاهری</p>
<p>.</p>
<p>واژۀ engineer (مهندس) برگرفته از ریشۀ لاتین &laquo;ingenium&raquo; به&zwnj;معنای &laquo;استعداد یا توانایی طبیعی&raquo; است و گاه نیز به&zwnj;معنای &laquo;ابداعی هوشمندانه&raquo; به کار رفته است. همچنین دو واژۀ ingenuity (ابتکار) و engine هم مشتق از &laquo;ingenium&raquo; هستند. افزون&zwnj;براین واژۀ engine پیش&zwnj;تر در دو معنی دیگر نیز متداول بوده که اینک منسوخ شده است: &laquo;ابتکار&raquo;[1] و &laquo;حیله&raquo;[2] (حیلت، جمع: حیَل). معنای متعارف کنونی کلمۀ engine، &laquo;آنچه برای مقصودی استفاده می&zwnj;شود، اسباب، عامل&raquo; است و به&zwnj;همین&zwnj;سبب استعمال این واژه (engine) برای انسان&zwnj;هایی که گاه چونان عامل یا اسباب مقصودی عمل می&zwnj;کنند استعمالی کاملاً درست و بجاست. بنابراین معنای کنونی engine بسی فراتر از دو معنای متدوال&zwnj;تر آن (یعنی ماشین یا قطعه&zwnj;ای مکانیکی که برای تبدیل صورت&zwnj;های متنوع انرژی به نیروی محرکّه استفاده می&zwnj;شود) است. وضع کلمۀ engineer هم از همین قرار است و نسبتی موثق با هر دو واژۀ ingenuity و engine دارد. بنابراین هر چهار واژۀ امروزی engineering، engineer، engine، و ingenuity، نیایی مشترک دارند و نیز کلمۀ engineer را نباید به engine، آن هم در معنای مختصرشدۀ ماشین یا ابزار مکانیکی، فروکاست.</p>
<p>متأسفانه کاربست متقدم کلمۀ engineer، بیش&zwnj;وکم به حوزۀ مهندسان نظامی منحصر و محدود بوده است. کوینیتوس ترتولیانوس [درگذشتۀ ۲۴۰ م.] از ingenium در معنای &laquo;ابداع هوشمندانه&raquo; بهره برده تا با آن یک دژکوب را توصیف کند، واژه&zwnj;ای که سرانجام و متعاقب تکرر و استمرار استعمال، در معنای هر نوع از آلات نظامی به کار رفت. سه واژۀ ingeniator، ingeniarius، و ingegerus، همگی به&zwnj;معنای سازندگان ماشین&zwnj;آلات نظامی بوده&zwnj;اند و همین امر، مبنای تداعی&zwnj;های امروزی engineer بر مجموعه&zwnj;ای از ماشین&zwnj;آلات است.</p>
<p>تردیدی نیست که کنش مهندسی، در معنای تغییر طبیعت به&zwnj;نفع نیازها و خواسته&zwnj;های انسان، کنشی بس دیرپاست که همواره وجود داشته است و در منابع و متون سده&zwnj;های مختلف به&zwnj;خوبی نمایان شده است. چنان&zwnj;که دایدالوس [از صنعتگران افسانه&zwnj;ای آتنی] هزارتوی کرت را &laquo;مهندسی&raquo; و سپاس بال&zwnj;های لازم برای فرار از آن هزارتو را نیز ابداع کرد. بااین&zwnj;همه وجود&nbsp; مهندسی چون یک &laquo;حرفه&raquo;[3] پدیده&zwnj;ای نسبتاً جدید است و تلاش&zwnj;هایی که تاکنون برای قرارداد تعریفی از مهندسی و به&zwnj;تبع از مهندسان صورت گرفته با ظهور حرفۀ مهندسی مقارن است.</p>
<p>پیش از ورود به بحث تعریف مهندسی باید به این نکته عنایت داشت که واژه&zwnj;های engineer و nature ازمنظر ریشه&zwnj;شناختی به هم مرتبط هستند. کلمۀ ingenium به&zwnj;معنای &laquo;توانایی یا استعداد طبیعی&raquo; است و با ذات و طبیعت انسان&zwnj;ها و اشیاء سروکار دارد. این امر در مطالعۀ معانی متعدد مهندسی در گذر زمان اهمیت بسیاری دارد. در این تعریف&zwnj;ها سه مؤلفۀ اساسی، چه به&zwnj;صورتی صریح و چه به&zwnj;صورتی ضمنی، حضوری مستمر دارند. نخست اینکه مهندسی را به &laquo;قوۀ طبیعی&raquo; مرتبط می&zwnj;کنند، دوم اینکه &laquo;خیر یا استفادۀ انسان&raquo; را مدّنظر دارند و سوم اینکه برآمده از دانش یا مهارتی مرتبط با پدیده&zwnj;های طبیعی یا فیزیکی هستند. مؤلفۀ آخری در تعریف&zwnj;های متقدم از مهندسی ضمنی است و در تعریف&zwnj;های متأخر، صریح است و به&zwnj;صورت &laquo;دانشی در علوم ریاضی و طبیعی و فیزیکی&raquo;&zwnj; می&zwnj;آید.</p>
<p>یکی از نخستین تعریف&zwnj;ها را توماس تردگولد[4] در سال ۱۸۲۸، در قالب منشور مؤسسۀ مهندسی عمران انگلستان[5]، مطرح کرده است. او مهندسی را &laquo;فنّ هدایت منابع عمدۀ نیرو در طبیعت به&zwnj;سوی استفاده و رفاه انسان&raquo; تعریف کرده است. این تعریف آن سه مؤلفۀ اساسی را درون خود دارد: &laquo;منابع عمدۀ نیرو در طبیعت&raquo;؛ &laquo;استفاده و رفاه و انسان&raquo;؛ دانش و مهارت مرتبط به پدیده&zwnj;های طبیعی و فیزیکی نیز به&zwnj;صورت ضمنی و در قالب &laquo;فن هدایت منابع عمده&raquo; بیان شده است. چنان&zwnj;که گفته شد، تقریباً همۀ تعریف&zwnj;های متقدم و نیز تعریف&zwnj;های عرضه&zwnj;شده در واژه&zwnj;نامه&zwnj;های امروزی حاوی این سه مؤلفه هستند.</p>
<p>در تفسیرها و تعریف&zwnj;های متقدمی که از مهندسی ارائه می&zwnj;شد، سعی می&zwnj;کردند که بین &laquo;علوم&raquo; و &laquo;مهندسی&raquo; تفکیکی قائل شوند که در آن، مهندسی کنشی مستقل از علوم اما مرتبط با آن باشد. آنچه بر این نیّت دامن می&zwnj;زد، طبع مهندسانی بود که مایل به کسب جایگاهی مستقل و حرفه&zwnj;ای مجزّا و قابلِ&zwnj;شناسایی بودند. از حدود سال ۱۸۳۰ بود که نزد عموم مردم، مهندسان به&zwnj;عنوان گروهی مستقل از عالمان (دانشمندان) شناسایی شدند، در این زمان آگوست کومت[6] در رساله&zwnj;اش نوشت که &laquo;در روزگار ما، طبقه&zwnj;ای در حد فاصل دانشمندان (به&zwnj;معنای واقعی کلمه) و پیشه&zwnj;وران پدیدار می&zwnj;شود که همانا طبقۀ مهندسان است، مهندسانی که کارکرد اصلی آنان برقراری ارتباطی بین عالم نظر و عالم عمل است&raquo;.</p>
<p>در سال ۱۹۶۳ &laquo;انجمن ملّی مهندسان حرفه&zwnj;ای&raquo; (NSPE)[7] تلفیقی از نگرش&zwnj;های جامعۀ علمی و جامعۀ مهندسی را منتشر کرد که در آن تمایل به تفکیک علوم از مهندسی نشان داده شده است. همچنین در این اثر با آن تعاریفی از مهندسی سر سازگاری بیشتری وجود دارد که مهندسی را مستقل از سایر علوم تعریف کرده&zwnj;اند. جالب اینکه به&zwnj;رغم پوشش کامل کارکردهای علوم و مهندسی، اثر چندانی از تعریفِ مهندس یا دانشمند (فارغ از نقش کارکردی آنان) در کتاب مزبور وجود ندارد. همان&zwnj;طورکه رئیس بخش مهندسی دانشکدۀ ایلینویز بیان کرده است، &laquo;تفکیک کارکرد مهندسی از کارکرد علوم&zwnj; ساده&zwnj;تر از آن است که بخواهیم بین آن&zwnj;که شایستۀ عنوان مهندس است با آن&zwnj;که درخور عنوان دانشمند است فرق بگذاریم. زیرا بسیاری از انسان&zwnj;ها هستند که هر دوی این کارکردها را دارند و اتفاقاً در هر دو هم خوب عمل می&zwnj;کنند&raquo;.</p>
<p>دشواری اساسی در تعریف مهندسی وقتی به منصۀ ظهور رسید که جامعۀ مهندسان، در تعریف&zwnj;های پیشین و متعارف از مهندسی دست بردند و چیزهایی به آن&zwnj;ها افزودند. ازجملۀ آن&zwnj;ها، تعریف &laquo;شورای مهندسان برای پیشرفت حرفه&zwnj;ای&raquo; (ECPD)[8] بود که مؤلفۀ چهارمی به سه مؤلفۀ قبلی اضافه کرد. طبق تعریف این شورا، دانش و مهارت لازم برای مهندسی باید از طریق &laquo;آموزش و تجربه و ممارست&raquo; به دست آید. در تعریف پیش&zwnj;گفته گامی کوتاه برای تعریف مهندسی از منظر ۱. دانش و مهارت لازم، ۲. نحوۀ دستیابی به آن دانش و مهارت، ۳. شواهد لازم برای اثبات دستیابی به آن&zwnj;ها عرضه شده است. شواهد &laquo;آموزش&raquo; به دانش&zwnj;آموختگی از دوره&zwnj;های معتبر مهندسی تبدیل شد و شواهد &laquo;تجربه&raquo; و &laquo;ممارست&raquo; در پروانه&zwnj;کار و گواهی نمایان شد. حتی بعضی از نهادهای مهندسی، مثلاً &laquo;انجمن ملی مهندسان حرفه&zwnj;ای&raquo; هواخواه استفاده از گواهی&zwnj;ها برای اثبات هر سۀ آموزش و تجربه و ممارست شدند.</p>
<p>چنان&zwnj;که پیش&zwnj;تر گفته شد، افزودن مدرک دانشگاهی به تعریف مهندسی و سپس افزودن گواهی تجربه/ممارست به آن، موجب پیچیده&zwnj;شدن تعریف مهندسی شده است. این امر باعث محرومیت بسیاری از عاملان این حوزه از عنوان مهندسی شد، ازجمله کسانی که دانش&zwnj;آموختۀ یکی از رشته&zwnj;های علوم بودند و نیز آنان که مدرک دورۀ چهارسالۀ مهندسی یا گواهی و پروانه&zwnj;کار را در اختیار نداشتند؛ حال&zwnj;آنکه همین عده را تا پیش از این در جرگۀ مهندسی می&zwnj;دانستند.</p>
<p>پیدایش فنّاورهای مهندسی، با مدرکی که از دورۀ چهارسالۀ فنّاوری مهندسی گرفته بودند، تعریف&zwnj;پذیری مهندسی را دشوارتر کرد و در میان عده&zwnj;ای، انگیزه&zwnj;ای مضاعف برای تنگ&zwnj;ترکردن حلقۀ مهندسی پدید آورد. خصوصاً اینکه بین دورۀ آموزشی مهندسان با فنّاورهای مهندسی شباهت&zwnj;هایی وجود داشت.</p>
<p>در اواخر دهۀ ۱۹۷۰، تحت حمایت نهادی که آن زمان ECPD نام داشت و اکنون &laquo;هیئت اعتبارگذاری مهندسی و تکنولوژی&raquo; (ABET)[9] خوانده می&zwnj;شود، بسیاری از اعضای جوامع مهندسی گوناگون در بازنگری جامع تعاریف مهندسی، مهندس، فنّاورهای مهندسی (تکنولوژیست&zwnj;های مهندسی) و فن&zwnj;ورزها (تکنیسین&zwnj;ها) شرکت جستند. محصول بازنگری آن&zwnj;ها با عنوان &laquo;حلقۀ مهندسی&raquo;[10] چاپ شد و در سال ۱۹۷۹ به تأیید مدیران آن نهاد رسید. آنچه در ادامه می&zwnj;آید حاوی تعریف&zwnj;هایی است که آنان برساختند به&zwnj;همراه شرحی بر هر یک از تعریف&zwnj;ها.</p>
<p><strong>مهندسی[11]</strong></p>
<p>مهندسی حرفه&zwnj;ای است که در آن دانشی در علوم طبیعی و ریاضی با آموزش و تجربه و ممارست به دست می&zwnj;آید و سپس برمبنای درایت و آگاهی به کار گرفته می&zwnj;شود تا از نیرو و مواد موجود در طبیعت، ضمن بهره&zwnj;وری اقتصادی، برای منفعت نوع انسان استفاده شود.</p>
<p>مهندس کسی است که دانشی در ریاضیات، علوم فیزیکی، و علوم مهندسی دارد و باید بتواند بین اصول مهندسی با مسائل اقتصادی، اجتماعی، حقوقی، زیبایی&zwnj;شناختی، زیست&zwnj;محیطی، و اخلاقی ارتباطی برقرار کند. مهندس باید ایده&zwnj;پرداز، طرّاح، توسعه&zwnj;دهنده، تدوین&zwnj;کنندۀ فنون جدید، و تولیدکنندۀ استانداردها باشد و در همۀ این&zwnj;ها، تطابق با نیازهای اجتماعی را مدّنظر داشته باشد. مهندس باید امور را برنامه&zwnj;ریزی، پیش&zwnj;بینی، اسلوب&zwnj;مند، و ارزیابی کند؛ و باید سیستم&zwnj;های مختلف و اجزای آنان را برمبنای نسبتشان با بهداشت، امنیت، و رفاه مردم داوری کند. خلاقیّت و ابداع باید از ویژگی&zwnj;های اساسی مهندسان باشد.</p>
<p>به&zwnj;صورتِ&zwnj;معمول مهندسان نخستین مدرک خود را در [دوره&zwnj;ای چهارساله] و در یکی از رشته&zwnj;های مهندسی می&zwnj;گیرند، در این رشته&zwnj;ها دستِ&zwnj;کم یک نیم&zwnj;سال ریاضیات آموزش داده می&zwnj;شود که مقدمۀ آن&zwnj;ها محاسبات انتگرالی و دیفرانسیلی است. تحصیل در رشتۀ مهندسی مهندس را برای ورود به حرفۀ مهندسی پرورده می&zwnj;کند، حرفه&zwnj;ای که در آن امکان پیشرفت بیشتر در پژوهش، طراحی، توسعه، مدیریت، برپایی سیستم&zwnj;ها، و تبدیل مفاهیم معقول به امور محسوس وجود دارد. دورۀ مهندسی مسیر اصلی&zwnj;ای است که به&zwnj;سوی پروانه&zwnj;کار حرفه&zwnj;ای طی می&zwnj;شود.</p>
<p><strong>فنّاوری مهندسی[12]</strong></p>
<p>فنّاوری مهندسی بخشی از حوزۀ فنّاوری است که مستلزم کاربست فنون و دانش مهندسی و علمی در ترکیب با مهارت&zwnj;های فنّی، برای تقویت و تثبیت فعالیت&zwnj;های مهندسی است. این حوزه در حد فاصل پیشه&zwnj;وری و مهندسی، در منتهی&zwnj;الیه پیشه&zwnj;وری و در نزدیک&zwnj;ترین فاصله به مهندسی، جای می&zwnj;گیرد.</p>
<p>فنّاور مهندسی[13]: یک فنّاور مهندسی (تکنولوژیست مهندسی) باید کارکردمحور باشد و برمبنای ریاضیات کاربردی و با بهره از مفاهیم و کاربردهای حساب دیفرانسیل و انتگرال عمل کند. فنّاور مهندسی باید بتواند به&zwnj;سرعت نتایجی کاربردی و قابلِ&zwnj;اجرا به بار بیاورد، سیستم&zwnj;های فنّی را نصب و راه&zwnj;اندازی کند، سخت&zwnj;افزارهای موردنیاز را براساس مفاهیم اثبات&zwnj;شده سرهم&zwnj;بندی کند، محصولات مدنظر را بسازد، ماشین&zwnj;ها و سیستم&zwnj;ها را تعمیر کند، روند ساخت و تولید را مدیریت کند، و پشتیبان فروش محصولات و سیستم&zwnj;های فنّی باشد.</p>
<p>به&zwnj;صورتِ&zwnj;معمول فنّاورهای مهندسی در دوره&zwnj;ای چهارساله در رشتۀ فنّاوری مهندسی دانش&zwnj;آموخته می&zwnj;شوند. تکنولوژیست&zwnj;های مهندسی به&zwnj;واسطۀ نقش اجرایی&zwnj;ای که دارند، باید برای اتخاذ تدابیر مناسب برای تسریع کار، بدون به&zwnj;خطرانداختن کارایی و امنیت و هزینۀ آن آمادگی لازم را داشته باشند. همچنین فنّاورها باید اجزای سیستم&zwnj;ها را بشناسند و قادر به راه&zwnj;اندازی سیستم&zwnj;هایی باشند که هدف&zwnj;های مفهومی آنان را پیش&zwnj;تر مهندسان تعیین کرده&zwnj;اند.</p>
<p>فن&zwnj;ورز مهندسی[14]: دورۀ آموزشی فن&zwnj;ورزهای مهندسی (تکنیسین&zwnj;های مهندسی) دستِ&zwnj;کم دو ساله و معمولاً در فنّاوری مهندسی است. در این دورۀ آموزشی تأکید اصلی بر مهارت&zwnj;های فنّی است و فن&zwnj;ورز مهندسی باید اهلِ&zwnj;عمل، سازندۀ اجزا، و نمونه&zwnj;گیر و جمع&zwnj;آور داده&zwnj;ها باشد. فن&zwnj;ورز باید بتواند که روش&zwnj;ها و تکنیک&zwnj;های تأییدشده را، با کمینه&zwnj;ای از دستورالعمل&zwnj;گیری از مهندس یا فنّاور مهندسی، به کار گیرد. بر فن&zwnj;ورزها روا نیست که تصمیماتی بگیرند که با روند از پیش تعیین&zwnj;شده در تفاوتی جدّی باشد.</p>
<p>از فن&zwnj;ورزها انتظار می&zwnj;رود که آزمون&zwnj;های متعارف را به انجام برسانند، داده&zwnj;ها را به صورتی منطقی ارائه کنند، و قادر به اجرای وظایف خود براساس روش&zwnj;ها، استانداردها و اصول تعریف&zwnj;شده باشند.</p>
<p>گزارشی که ECPD (ABET) منتشر کرد تاکنون دست&zwnj;نخورده باقی مانده است و در تعریف &laquo;مهندسی&raquo;، جز افزایش بند &laquo;با آموزش و تجربه و ممارست&raquo;، فرق چندانی با تعریف تردگود (عرضه&zwnj;شده در سال ۱۸۲۸) ندارد. اما در گزارش ECPD تعریف &laquo;مهندس&raquo; و &laquo;فنّاور&raquo; و &laquo;فن&zwnj;ورز&raquo; بسیار دقیق&zwnj;تر تشریح شده است. واضح است که هر سه دستۀ مهندسان و فنّاورها و فن&zwnj;ورزها در جرگۀ مهندسی جای می&zwnj;گیرند، هرچند که سطوح متفاوتی دارند، و به&zwnj;همین&zwnj;سبب نام گزارش را &laquo;حلقۀ مهندسی&raquo; گذاشته&zwnj;اند.</p>
<p>تعریف قابلِ&zwnj;توجه دیگری را شورای ملّی ارزیابان مهندسی (NCEE)[15] امریکا (بازنگری&zwnj;شده در سال ۱۹۷۸) مطرح کرده است. بند دوم این سند حاوی محتوای زیر است:</p>
<p style="padding-right: 40px;">۱. مهندس: اصطلاح مهندس در چارچوب این سند به&zwnj;معنای کسی است که به&zwnj;واسطۀ دانش خاص خویش و کاربست ریاضیات و علوم فیزیکی و مهندسی و نیز اصول و روش&zwnj;های طراحی و تحلیل مهندسی، که برآمده از تحصیلات دانشگاهی و تجربۀ او در حوزۀ مهندسی است، صلاحیت کار مهندسی دارد.</p>
<p style="padding-right: 40px;">۲. مهندس حرفه&zwnj;ای: اصطلاح مهندس حرفه&zwnj;ای در چارچوب این سند به&zwnj;معنای کسی است که هیئت شورا&nbsp; او را حسب&zwnj;المقرر به&zwnj;عنوان &laquo;مهندس حرفه&zwnj;ای&raquo; ثبت کرده و به او گواهی داده است.</p>
<p style="padding-right: 40px;">۳. مهندس کارآموز[16]: اصطلاح مهندس کارآموز در این سند به&zwnj;معنای کسی است که ملزومات تحصیلی و تجربی و شخصیتی لازم را برآورده کرده و از پس آزمونِ طرح&zwnj;شده در این سند، ناظر بر موضوعات اصول مهندسی، برآمده است.</p>
<p style="padding-right: 40px;">۴. کنش مهندسی: اصطلاح کنش مهندسی در این سند به&zwnj;معنای هر یک از خدمات یا کارهایی است که اجرای مناسب آن مستلزم تحصیل و آموزش و تجربۀ مهندسی در اِعمال دانشی خاص در ریاضی و علوم فیزیکی و مهندسی است.</p>
<p>تمرکز سند شورای ملّی ارزیابان مهندسی بر مهندسان گواهی&zwnj;گرفته است، یعنی کسانی که تحتِ&zwnj;عنوان &laquo;مهندسان حرفه&zwnj;ای&raquo; معرفی شده&zwnj;اند. ایجاد اصطلاح &laquo;مهندسان حرفه&zwnj;ای&raquo; که صرفاً مهندسان گواهی&zwnj;دار را در بر می&zwnj;گیرد، خودْ موجب پیچیدگی مضاعف تعریف مهندس می&zwnj;شود زیرا به&zwnj;نحوی ضمنی بیان می&zwnj;کند که مهندسان بی&zwnj;گواهی، مهندسانی غیرحرفه&zwnj;ای هستند.</p>
<p>نهایتاً بنیاد علوم ملّی آمریکا هشت معیار را برساخته است تا بر مبنای آن&zwnj;ها، تشخیص داده شود که هر فرد حقیقی در جرگۀ مهندسی می&zwnj;گنجد یا علوم:</p>
<p style="padding-right: 40px;">۱. کسی که مدرک کارشناسی&zwnj;ارشد یا بالاتر در رشته&zwnj;ای منطبق داشته باشد و کسی که برمبنای مجموعۀ تحصیلات و تجربیاتش، خود را دارای حرفه&zwnj;ای منطبق بداند.</p>
<p style="padding-right: 40px;">۲. کسی که مدرک دکتری در هر یک از رشته&zwnj;های حوزۀ علوم طبیعی یا اجتماعی داشته باشد و و در یکی از شغل&zwnj;های منطبق، مشغول&zwnj;به&zwnj;کار باشد.</p>
<p style="padding-right: 40px;">۳. کسی که مدرک کارشناسی یا بالاتر در یکی از رشته&zwnj;های منطبق گرفته و در شغلی منطبق مشغول&zwnj;به&zwnj;کار باشد.</p>
<p style="padding-right: 40px;">۴. کسی که مدرک کارشناسی یا بالاتر در هر یک از رشته&zwnj;های تحصیلی گرفته باشد و در یکی از شغل&zwnj;های منطبق مشغول&zwnj;به&zwnj;کار باشد و خود را دارای حرفه&zwnj;ای منطبق بداند.</p>
<p style="padding-right: 40px;">۵. کسی که بالاترین مدرک تحصیلی&zwnj;اش در یکی از رشته&zwnj;های منطبق باشد و شغل او، رئیس دانشکده، رئیس&zwnj;کلّ دانشکده،&nbsp; مدیر بخش تحقیق و توسعه، تولید، یا اداری باشد؛ کسی که مدرک کارشناسی یا بالاتر در یکی از رشته&zwnj;های منطبق داشته باشد، در شغلی مرتبط مشغول&zwnj;به&zwnj;کار باشد و حرفۀ خود را منطبق بداند.</p>
<p style="padding-right: 40px;">۶. کسی که مدرک کارشناسی خود را از سال ۱۹۶۹ به بعد در یکی از رشته&zwnj;های منطبق گرفته باشد و حرفۀ خود را منطبق بداند.</p>
<p style="padding-right: 40px;">۷. کسی که مدرک کارشناسی یا بالاتر در هر یک از رشته&zwnj;های تحصیلی داشته باشد و شغل او، رئیس دانشکده، رئیس&zwnj;کلّ دانشکده، مدیر بخش تحقیق و توسعه، تولید، یا اجرا باشد و نیز حرفۀ خود را منطبق بداند.</p>
<p style="padding-right: 40px;">۸. کسی که بالاترین مدرک تحصیلی&zwnj;اش در رشته&zwnj;ای مرتبط باشد و در یکی از شغل&zwnj;های منطبق مشغول&zwnj;به&zwnj;کار باشد و خود را از لحاظ حرفه&zwnj;ای رئیس دانشکده، رئیس&zwnj;کل دانشکده، مدیر بخش تحقیق و توسعه، تولید،&zwnj;یا اجرا بداند.</p>
<p>در مقام جمع&zwnj;بندی می&zwnj;توان گفت که اولاً حوزۀ مهندسی حوزه&zwnj;ای بسیار وسیع است و شغل&zwnj;های بسیاری زیر ردای گشاد مهندسی جای می&zwnj;گیرند؛ ثانیاً گسترۀ مهندسی سطح کارکرد، نوع و مقیاس کنش، عنوان&zwnj;های شغلی، پیشینۀ دانشگاهی، و پیشینۀ تجربی را در بر می&zwnj;گیرد؛ ثالثاً برای فهم کافی کسب&zwnj;وکار مهندسی در ایالت&zwnj;های متحد آمریکا، همۀ کسانی که اصولاً درگیر این کسب&zwnj;وکار هستند، باید در چارچوب تعریف اتخاذشده جای بگیرند، فارغ از اینکه نوع و سطح اعتبارنامه&zwnj;های تجربی یا دانشگاهی آن چه باشد.</p>
<p>.</p>
<p><strong>توضیح مترجم</strong></p>
<p>این نوشتار ترجمه&zwnj;ای از ضمیمۀ اول کتاب &laquo;Engineering Infrastructure Diagramming and Modeling&raquo; است؛ کتابی که دربارۀ آموزش و کنش مهندسی در ایالت&zwnj;های متحد آمریکا نگاشته شده و کار نگارش و چاپ آن با زیرمجموعه&zwnj;ای از شورای پژوهش&zwnj;های ملّی (National Research Counsel) بوده است. این کتاب را انتشارات آکادمی ملی (واشنگتن) در سال ۱۹۸۶ به چاپ رسانده است و حاوی قریب به ۱۶۰ صفحه است. ازآنجاکه مؤلفان و پژوهشگران کتاب نیاز به ایجاد بستری برای جمع&zwnj;آوری داده&zwnj;ها و تحلیل&zwnj;ها داشته&zwnj;اند، از تعریف مهندس و مهندسی ناگزیر شده و به&zwnj;همین&zwnj;دلیل نخست به مفاهمه بر سر تعریفی جامع از مهندسی پرداخته&zwnj;اند. این تعریف در فصل نخست کتاب عرضه می&zwnj;شود اما در ضمیمۀ نخست آن، صفحه&zwnj;های ۷۰ تا ۷۹، مسیر طی&zwnj;شده برای نیل به چنان معنایی در قالب تشریح معنای مهندس در آمریکا عرضه شده است. عنوان ضمیمۀ مدنظر، &laquo;تعریف مهندسی و مهندس در سیاقی تاریخی&raquo;[17] است و نویسندۀ آن، دونالد واینرت[18] است.</p>
<p>.</p>
<p><strong>&nbsp;پی&zwnj;نوشت&zwnj;ها</strong></p>
<p dir="ltr">[1] ingenuity<br />[2] wile<br />[3] profession<br />[4] Thomas Tredgold<br />[5] Institution of Civil Engineering<br />[6] Auguste Comte<br />[7] National Society of Professional Engineers<br />[8] Engineer Counsel for Professional Development<br />[9] Accreditation Board for Engineering and Technology<br />[10] The Engineering Team<br />[11] Engineering<br />[12] Engineering Technology<br />[13] Engineering Technologist<br />[14] Engineering Technician<br />[15] National Counsel of Engineering Examiners<br />[16] Engineer-in-Training<br />[17] The Definition of Engineering and of Engineers in Historical Context<br />[18] Donald G. Weinert</p>