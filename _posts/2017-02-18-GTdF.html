--- 
title: "۷۳. قصۀ ساختن خانه‌ای در اصفهان قاجاری| سمانه محسنی حسین‌آبادی" 
authors: asmaneh 
types: research 
featured: false
slug: GTdF 
--- 
<p>تاریخ&zwnj;نامه&zwnj;های معماری متنوع و متکثرند. مورخان در هر تاریخ&zwnj;نامه بر مبنای رویکردی خاص به موضوعات مختلف در تاریخ معماری نظر می&zwnj;کند، روش&zwnj;های مختلفی را بر می&zwnj;گزیند و به صورت مختلفی آن تاریخ را عرضه می&zwnj;کند. تاریخ معماری، و تاریخ معماری ایران، حوزه&zwnj;ای جوان است و مبنای روشی آن در حوزه&zwnj;های مختلف علوم انسانی. یکی از روش&zwnj;هایی که می&zwnj;توان از آن برای تحقیق در تاریخ معماری ایران بهره برد داستان&zwnj;نویسی است. از سوی دیگر از تاریخ معماری ایران چیزهایی مختلف می&zwnj;توان پرسید تا موضوعی باشد برای داستان&zwnj;نویسی به منزلۀ روش تحقیق در تاریخ معماری. یکی از این چیزها مسیر طراحی و ساخت است؛ از این مسیر چندان نمی&zwnj;دانیم و در تحقیق&zwnj;های این حوزه نیز مغفول مانده است. منبع اصلی این موضوع استادکاران معاصری هستند که به شیوۀ سنتی معماری می&zwnj;کنند و وارثان اجدادشان در معماری گذشته&zwnj;اند.<br />در این تحقیق، سمانه محسنی حسین&zwnj;آبادی، در پی نگارش قصۀ ساختن خانه&zwnj;ای در اصفهان است. بدین منظور، می&zwnj;کوشد داستان&zwnj;نویسی را به مثابه روشی برای تحقیق در تاریخ معماری بشناسد و بشناساند و با مصاحبه از استادکاران معماری مسیر ساختن خانه&zwnj;ای در اصفهان را در قالب داستان بنویسد. این تحقیق سه فصل دارد. در فصل اول، &laquo;مبانی نظری و روش&raquo;، خاستگاه میان رشته&zwnj;ای این روش و بحث&zwnj;هایی که در بین دانشوارن مختلف در این باره هست را شرح می&zwnj;دهد. پس از آن وجوه و بحث&zwnj;های آن را در تاریخ معماری ایران می&zwnj;سنجد و نحوۀ ارزیابی محصول این روش به منزلۀ یک کار تحقیقی ارزیابی می&zwnj;کند و در آخر دربارۀ مسیر و روش آزمودن داستان&zwnj;نویسی در این تحقیق؛ یعنی داستان ساختن خانه&zwnj;ای در اصفهان قاجاری، توضیح می&zwnj;دهد. پس از روشن شدن مبانی نظری این روش تحقیق؛ یعنی داستان&zwnj;نویسی، آن را در موضوع این تحقیق؛ یعنی ساختن خانه&zwnj;ای در اصفهان قاجاری می&zwnj;آزماید و در فصل دوم، &laquo;هفت طاق مقرنس&raquo;، در هشت باب داستان ساختن خانه&zwnj;ای در اصفهان قاجاری را می&zwnj;نویسد. در فصل سوم، &laquo;پس از داستان&raquo;، برای سنجش مسیر طی شده داستان فصل پیش را بررسی می&zwnj;کند تا یافته&zwnj;های تحقیق از خلال داستان و یافته&zwnj;های حاصل از مقدمات تحقیق را شرح دهد.</p>
<p><strong>محسنی حسین&zwnj;آبادی، سمانه. &laquo;قصۀ ساختن خانه&zwnj;ای در اصفهان قاجاری&raquo;. پایان&zwnj;نامۀ کارشناسی&zwnj;ارشد مطالعات معماری ایران. استاد راهنمای اول: دکتر زهرا اهری، استاد راهنمای دوم: دکتر مهرداد قیومی بیدهندی. تهران: دانشگاه شهید بهشتی، بهمن ۱۳۹۵.</strong></p>