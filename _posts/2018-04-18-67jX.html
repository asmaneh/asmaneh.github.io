--- 
title: "دربارۀ قرائت «استایل» (۱)" 
authors: delgarm 
types: blog 
featured: false
slug: 67jX 
--- 
<p>نوشتۀ جیمز اکرمن</p>
<p>ترجمۀ مجید حیدری</p>
<p>&nbsp;من مشتاقانه مقالۀ &laquo;استایل&raquo;[۲] میر شاپیرو را که در ۱۹۵۳ درآمد، کمی بعدتر خواندم. پیدا کردن آن هم مثل باقی نوشته&zwnj;های شاپیرو پیش از آن که مشهور شود دشوار بود، و زمان زیادی برد تا من راز مخفیگاه آن را در جامعه&zwnj;شناسی امروز، ویراستۀ ای ال کرُبِر کشف کنم. قرائتش برایم تجربه&zwnj;ای مهیج بود؛ از دورۀ تحصیلات تکمیلی، فقدان نظریه&zwnj;های تاریخی و انتقادی در نوشته&zwnj;های مورخان هنر اینجا[۳] و انگلستان مرا آزار می&zwnj;داد، و این مقاله باعث شد که به نوشتن کتابی (به همراه ریس کارپنتر[۴] به&zwnj;عنوان هنر و باستان&zwnj;شناسی[۵]) ترغیب شوم، که نام یک فصلش &laquo;استایل&raquo; و عنوان یک مقاله&zwnj;اش &laquo;هنر و تکامل&raquo;[۶] است. همکاران دیگری نیز دعوت شاپیرو را پذیرفتند و تعریف&zwnj;های جایگزینی عرضه کردند، که بیش از همه تعریف&zwnj;های جرج کابلر در شکل زمان[۷] و ای اچ گامبریچ[۸] در &laquo;استایل&raquo; در دانشنامۀ بین&zwnj;المللی علوم اجتماعی[۹] به یادماندنی است. با گذشت حدود بیست و پنج سال، نوشتۀ شاپیرو چندان کهنه نشده است؛ هنوز ارزنده است، و به نظر می&zwnj;رسد در فهرست مطالعۀ مبحث روش در همۀ دوره&zwnj;های تحصیلات تکمیلی باشد. در چند ماه اخیر با خواندن آن و بسیاری مقاله&zwnj;های دیگر شاپیرو به نظرم می&zwnj;رسد، به صورتی محدود، بیانگر عقایدی است که عمدۀ آثار او از آن متأثر است، مخصوصاً آنچه از کارهای او مربوط به سده&zwnj;های میانه است. این نوشته در سیاق نوشته&zwnj;های تاریخی او، نه تنها تعریف ابزاری اصلی در ساماندهی دریافت ما از گذشته، بلکه همچنین روش تحقیقی است که همزمان ساختاری و استقرایی[۱۰] باشد.</p>
<p>استایل به مثابۀ شیء[۱۱]</p>
<p>مطالعه دو بخش دارد. شاپیرو ابتدا تعریفش را از استایل بیان می&zwnj;کند، و در بخش دوم رویکردهای تاریخ هنری به نظام&zwnj;های زیستی-دیالکتیکی ولفلین و ریگل را با تفسیرهای فنی، نمادشناختی،[۱۲] نژادی، اجتماعی ساختار و ماهیت سبک&zwnj;ها برمی&zwnj;رسد. نقد او بر این نظام&zwnj;ها نافذ است و پس از ربع قرن همچنان معتبر، البته مطمئناً این اعتبار و معاصر بودن، محصول بخش نخست مقاله است.</p>
<p>اولین باب از چهار باب بخش تعریفی، تفسیرهای متفاوت استایل را نزد باستان&zwnj;شناسان و مورخان هنر و مورخان فرهنگ و فیلسوفان تاریخ و منتقدان تفکیک می&zwnj;کند. باب دوم را باید یکجا نقل کرد، نه فقط چون در قالبی موجز، نظر شاپیرو را می&zwnj;نمایاند بلکه وصف روش اوست که به نوشته&zwnj;های او شخصیت و وضوح ویژه&zwnj;ای داده است:</p>
<p>نزد مورخان هنر، استایل موضوعی اصلی برای مطالعه است. ایشان ارتباط&zwnj;های درونی سبک، دورۀ حیاتش، و مسائل مربوط به تشکیل و تحولش را بررسی می&zwnj;کنند. برای ایشان نیز سبکْ معیاری است که زمان و مکان منشأ آثار را می&zwnj;نمایاند و ابزاری است که با آن می&zwnj;توان ارتباط&zwnj;های مکتب&zwnj;های هنری را دریافت. اما سبک بیش از هر چیزی، نظامی از صورت&zwnj;هاست که واجد کیفیت و بیان معنی&zwnj;داری است که از طریق آن می&zwnj;توان شخصیت هنرمند و نظرگاه کلی مجموعه هنرمندانی را دید. همچنین محملی برای بیان در میان گروهی است که ارزش&zwnj;های مشخص مذهبی، اجتماعی، و اخلاقی مشترک زندگی&zwnj;شان &nbsp;را با القاهای احساسی صورت&zwnj;ها ارتباط می&zwnj;دهد و تثبیت می&zwnj;کند. در کنار اینها همچنین، زمینه&zwnj;ای مشترک است که بر بستر آن می&zwnj;شود ابداع&zwnj;ها و تفرد آثار خاص را سنجید. مورخان هنر با در نظر گرفتن توالی کارها در فضا و زمان و با تطبیق تغییر سبک&zwnj;ها با اتفاق&zwnj;های تاریخی و تغییرهای دیگر حوزه&zwnj;های فرهنگ، تلاش می&zwnj;کنند که به کمک عقل سلیم و روانشناسی و نظریۀ اجتماعیْ تغییر استایل و صفاتی ویژه را توجیه کنند. مطالعۀ تاریخی سبک فردی و گروهی نیز فرآیندها و مراحل معمول توسعۀ صورت&zwnj;ها را آشکار می&zwnj;کند.</p>
<p>تشخص دادن به استایل به مثابۀ &laquo;شیء&raquo;ای برای مطالعه و &laquo;نظامی&raquo; از صورت&zwnj;ها، به این مفهوم [استایل] تمایز &laquo;خواست هنری&raquo;[۱۳] ریگل[۱۴] را اما بدون تلویحات غایت&zwnj;شناختی[۱۵] می&zwnj;دهد. نزد شاپیرو استایل نه با مقصدی مرموز، بلکه با انگیزه&zwnj;های روانی و اجتماعی و دیگر انگیزه&zwnj;هایی که هنوز نمی&zwnj;توان درست تعیین&zwnj;شان کرد معلوم می&zwnj;شود.</p>
<p>&nbsp;ــــــــــــــــــــــــــــــــــــــــــــــــــــــــــــــــــــــــــــــ<br />[۱] قصد این است که در این نوشته و نوشته&zwnj;های آیند مقالۀAckerman, James S. &ldquo;On Rereading &lsquo;Style.&rsquo;&rdquo; Social Research 45, no. 1 (1978): 153&ndash;63. به قلم اکرمن که دربارۀ مقاله&zwnj;ای از شاپیرو است و پس از آن مقالۀ خود شاپیرو ترجمه شود.</p>
<p dir="ltr">[2] &nbsp;Schapiro, Meyer. &ldquo;Style.&rdquo; In Anthropology, Today: An Encyclopedic Inventory. Alfred L. Kroeber Ed., Chicago: Univ. of Chicago Press, 1957.</p>
<p>[۳] متولد و شاغل در ایالات متحده، درگذشتۀ ۲۰۱۶ م</p>
<p dir="ltr">[4] Rhys Carpenter<br />[5] Art and Archaeology<br />[6] Art and Evolution<br />[7] George Kubler, The Shape of Time. (New Haven: Yale University Press, 1962).<br />[9] E. H. Gombrich. "Style," in David L. Sills, Ed., International Encycwpedia of the Social Sciences, 17 vols. (New York: Macmillan, 1968).<br />[9] International Encyclopedia of the Social Sciences.<br />[10] inductive and structural.<br />[11] object<br />[12] Iconography.<br />[13] Kunstwollen.<br />[14] Alois Riegl.<br />[15] Teleological.</p>