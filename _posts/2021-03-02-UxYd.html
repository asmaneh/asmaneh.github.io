--- 
title: "برگزاری جلسۀ دفاع از پایان‌نامۀ کارشناسی ارشد مطالعات معماری ایران|عمارت خسروآباد سنندج: بررسی ارتباط تغییرات کالبدی با کارکرد آن" 
authors: asmaneh 
types: news 
tags: دفاع,کارشناسی ارشد,مطالعات معماری,عمارت خسرو‌آباد,سنندج,لوزا صلح میرزایی 
featured: false
featureImg: "/assets/img/posts/UxYd.jpg" 
slug: UxYd 
gallery: 
- image_path: "/assets/img/posts/UxYd.jpg" 
  title: "برگزاری جلسۀ دفاع از پایان‌نامۀ کارشناسی ارشد مطالعات معماری ایران|عمارت خسروآباد سنندج: بررسی ارتباط تغییرات کالبدی با کارکرد آن" 
 
excerpt: این مطالعه نشان می‌دهد که خسروآباد در صورت اولیه، بنایی منفرد در انتهای محور اصلی باغ داشت که ماهیت کارکردی آن با وضعیت امروز متفاوت بود. 
--- 
<p><strong>برگزاری جلسۀ دفاع از پایان&zwnj;نامۀ کارشناسی ارشد مطالعات معماری ایران، دانشگاه شهید بهشتی</strong></p>
<p>عمارت خسروآباد سنندج: بررسی ارتباط تغییرات کالبدی با کارکرد آن| لوزا صلح&zwnj;میرزایی</p>
<p>استاد راهنما: دکتر هادی صفایی&zwnj;پور</p>
<p>داوران: دکتر زهره تفضلی، دکتر مهدی سلطانی</p>
<p>زمان: چهارشنبه ۱۳ اسفند ۱۳۹۹، ساعت ۸ صبح</p>
<p>&nbsp;</p>
<p>بنا و باغ خسروآباد در سال ۱۲۲۳ ق، در زمان حکومت امان&zwnj;الله&zwnj;خان اردلان در سنندج ساخته شده است. باغ در گذر زمان و بر اثر گسترش شهر، ویران شده؛ اما عمارت به صورت بخشی از مجموعه بناهایی که در طول زمان در باغ ساخته شده&zwnj;اند، باقی است. در طول زمان، عمارت، زندگی جاری در آن و ماهیت کالبدی در نسبت با باغ و محیط پیرامون، تغییرات بسیاری کرده است. هدف از این پایان&zwnj;نامه شناخت دگرگونی&zwnj;های کالبدی مجموعه بناهای خسروآباد، شناخت فعالیت&zwnj;های رخ داده در آن و روشن کردن ارتباط بین این دو موضوع است.&nbsp;</p>
<p>در این تحقیق با روش تفسیری ـ تاریخی تغییرات کالبدی بنا را بررسی کرده&zwnj;ام. برای این کار با بررسی و تفسیر شواهد مادی موجود در مجموعه بناها، گزارش&zwnj;های مرمتی، تصاویر تاریخی و نقشه&zwnj;های معماری تغییرات صورت گرفته در آن را به دست آوردم. علاوه بر این، با بررسی و تفسیر دستۀ دیگری از منابع شامل تاریخ&zwnj;نامه&zwnj;های محلی، سفرنامه&zwnj;ها و خاطرات افراد، حدس&zwnj;هایی را در مورد صورت اولیۀ بنا مطرح کردم. پرسش از تغییرات کالبد بنا، جدا از فعالیت&zwnj;های انجام شده و اتفاقات رخ داده در آن نیست؛ بنابراین به این دو دسته از منابع ذکر شده، طی فرآیندی رفت و برگشتی پرداخته&zwnj;ام و با کنار هم قرار دادن آن&zwnj;ها به پاسخ پرسش&zwnj;های تحقیق رسیده&zwnj;ام.&nbsp;</p>
<p>این مطالعه نشان می&zwnj;دهد که خسروآباد در صورت اولیه، بنایی منفرد در انتهای محور اصلی باغ داشت که ماهیت کارکردی آن با وضعیت امروز متفاوت بود. ویژگی&zwnj;ها و عناصر کالبدی مانند ایوان&zwnj;های رو به باغ، ارتفاع گرفتن بنا از سطح زمین و الگوی فضایی چهارصفه و نیز شواهد تاریخی برگرفته از منابع مکتوب بر نقش منظرگاهی آن در صورت اولیه تأکید دارد. این بنا همزمان با تضعیف قدرت حکومت اردلان&zwnj;ها بر کردستان، دچار تغییراتی شد؛ به طوری که در بازه&zwnj;ای از حیاتش، رو به ویرانی رفت و احتمالاً برای مدتی متروک ماند. با برچیده شدن حکومت اردلان&zwnj;ها، مالکیت باغ و بنا تغییر کرد و شرف&zwnj;الملک &ndash;مالک جدید آن در حدود سال ۱۳۰۰ ق ــ در آن تغییرات عمده&zwnj;ای ایجاد نمود و رونق و آبادانی نسبی را به آن بازگرداند. پس از مرگ او بنا بین وارثان تقسیم شد و چند خانواده به صورت هم&zwnj;زمان، در آن سکونت دائم داشتند. به فراخور این نوع از زندگی، هم بناهای موجود دچار تغییراتی شدند و هم بناهای جدیدی در اطراف آنها ساخته شد. به طوری که ماهیت کالبدی اولیۀ آن دچار تغییر شد و از بنایی منفرد با نقشی منظرگاهی درون باغ، به بخشی از مجموعه بناهایی تبدیل شد که به دور یک حیاط مرکزی در انتهای غربی باغ قرار داشتند.</p>
<p>&nbsp;</p>
<p>از این پیوند می&zwnj;توانید از طریق برنامۀ ادوبی کانکت به صورت مهمان در جلسه شرکت کنید:</p>
<p dir="ltr"><a href="http://194.225.24.96/defa-memari-4">http://194.225.24.96/defa-memari-4</a></p>