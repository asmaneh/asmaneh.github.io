--- 
title: "ساختن و خواندن ۴ : شعرِ سکونت" 
authors: tabatabaei 
types: blog 
featured: false
featureImg: "/assets/img/posts/zRhnv.jpg" 
slug: zRhnv 
gallery: 
- image_path: "/assets/img/posts/zRhnv.jpg" 
  title: "ساختن و خواندن ۴ : شعرِ سکونت" 
- image_path: "/assets/img/posts/zRhnv-1.jpg" 
  title: "تصویر ۱" 
- image_path: "/assets/img/posts/zRhnv-2.jpg" 
  title: "تصویر ۲" 
- image_path: "/assets/img/posts/zRhnv-3.jpg" 
  title: "تصویر ۳" 
- image_path: "/assets/img/posts/zRhnv-4.jpg" 
  title: "تصویر ۴" 
 
--- 
<p>اتوبوس که وارد شهر شد، دیدنِ اولین ماشینِ سوختة کنار جاده چنان تنش را لرزاند که هدفون از گوشش بیرون افتاد. دیگر نمی&zwnj;توانست چیزی گوش کند. گوش دادن به پیانوی آرامِ شوپن برای گذر از دشت&zwnj;ها و تپه&zwnj;های سبز خوب بود، اما این&zwnj;جا دیگر جایش نبود. این&zwnj;جا صدای سازِ کج&zwnj;آهنگِ جنگ آنقدر بلند بود که چیز دیگری شنیده نمی&zwnj;شد. ماشینِ سوخته از همان فیاتِ کلاسیکِ ۵۰۰ ی بود که در بیروت داشتند. دقیقا مثل همان ماشین همه جایش سیاه شده بود و چیزی از رنگش پیدا نبود. تکة کوچک باقی&zwnj;مانده&zwnj;ای از آن به نظرش سبز آمد، سبز یشمی&zwnj;ای که بلقیس عاشق&zwnj;اش بود.</p>
<p>از اتوبوس پیاده شد. برای بقیة مسافران این منظره عجیب نبود، نه دود و خاکی که از گوشه و کنار به آسمان بلند بود و نه دیوارهای فروریخته و جای گلوله و انفجار بر آن&zwnj;ها، هیچ یک نظرشان را جلب نمی&zwnj;کرد، حتی سرشان را هم بالا نبردند. بارشان را بر دوش انداختند و خونسرد و آرام پراکنده شدند. باورش نمی&zwnj;شد که بعد از فقط ده سال دوری از خانه چنین بلایی سرش آمده و &zwnj;این منظره دیگر برای ساکنانش عادی است. آخرین باری که بعد از تمام شدن درسش در پاریس، به شهر برگشت تا پدر و مادرش را ببیند، با نیرویی عظیم از شعف و سرخوشی، با خیالی راحت از خانة امن و زیبایی که آن&zwnj;&zwnj;ها در آن بودند از پیششان رفت تا شعرِ سرزمین&zwnj;اش را برای همة دنیا بخواند. تا لالایی&zwnj;های مادرش را ببرد به کوچه&zwnj;ها و کافه&zwnj;های همة شهرهای کوچک و بزرگ دنیا. به بیروت رفت و چند سالی در آن&zwnj;جا ماند و آن&zwnj;جا عاشق بلقیس شد. اما بعد از بمب&zwnj;گذاری در فیاتِ سبز یشمی&zwnj;شان که بلقیس در آن بود دیگر تاب ماندن نیاورد. آوارة شهرها شد تا در میانة گفتگو با مردمِ همه&zwnj;جا، رفیقی پیدا کند که او هم از سرخوشیِ ناب اشعارش پر شود. تا وقتی شعرهایش را برای او می&zwnj;خواند، از دیدنِ برق چشمانش باز خاطرة کودکیِ شادش در کوچه پس&zwnj;کوچه&zwnj;های شهر زنده شود. صدای فریاد بچه&zwnj;هایی را از دور شنید. کمی آن طرف&zwnj;تر کنار خرابه&zwnj;ها بازی می&zwnj;کردند. به سمتشان رفت. قهقه&zwnj;شان بلند بود. چهار پسربچة پابرهنه، دو به دو فوتبال بازی می&zwnj;کردند. حدودا دوازده تا پانزده ساله بودند. نزدیک&zwnj;تر که رفت لبخندش محو شد. یکی از بچه&zwnj;ها توپ را پاس داد به پسر دیگری که از همه کوتاه&zwnj;تر بود و لباس مسی را پوشیده بود. پسرک پای راستش از زانو قطع بود و با دو عصای چوبی زیر بغلش بازی می&zwnj;کرد و چقدر هم تر و فرز بود. با مهارتی خارق&zwnj;العاده حریف را رد کرد و توپ را به دروازه رساند و گل! لی لی می&zwnj;دوید و عصاها را بالا گرفته بود و از خوشی فریاد می&zwnj;کشید.</p>
<p>دستی به صورتش کشید و پیش پسرک رفت. با او دست داد و لبخند زد و گفت: &laquo; آفرین پسر، خیلی خوب بازی می&zwnj;کنی&raquo;. کفش پای چپش را درآورد و به او داد و گفت: &laquo; کمی برایت بزرگ است اما اگر بندش را محکم ببندی از پایت در نمی&zwnj;آید&raquo;. پسر هم کفش را گرفت و خوشحال فریاد زد :&laquo; من آقای گل شدم، کفش طلای اروپا، کفش طلای اروپا!&raquo; کفش دیگرش را هم درآورد و در کیفش گذاشت. پابرهنه بر خرابه&zwnj;ها قدم گذاشت. باید این اولین لحظه&zwnj;اش در شهر را جایی می&zwnj;نوشت. دفتر شعر و قلم&zwnj;اش را درآورد اما ... این&zwnj;جا دیگر دفترش به دردی نمی&zwnj;خورد. نه روزنامه&zwnj;ای مانده بود و نه کتابی قرار بود چاپ شود که بتوان در آن، آوازی برای این درد خواند. می&zwnj;خواست همة آن&zwnj;ها که مانده&zwnj;اند بدانند که تنها نیستند، می&zwnj;خواست اینبار رفیقی که با شنیدن شعرهایش لبخند می&zwnj;زند و حس می&zwnj;کند تنها&zwnj;ترین و دردناک&zwnj;ترین تجربه&zwnj;های زندگی&zwnj;اش را کسی فهمیده و دل به آن&zwnj;ها سپرده، تمام شهر باشد. کنار دیوار خرابه چند قوطی اسپری رنگ افتاده بود. سمت آن&zwnj;ها رفت، خم شد برشان دارد که یکی از بچه&zwnj;ها فریاد کشید:&laquo; برای من است آقا! اما اگر لازم داری می&zwnj;توانی یکی را برداری. به هر حال تو هم یک کفش بیشتر به ما ندادی&raquo;. اسپری را برداشت و بر دیواری که بچه&zwnj;ها پشت آن بازی می&zwnj;کردند نوشت :&laquo; اخلع نعلک فترابها من دماءنا حلب&raquo; ( تصویر ۱ ) و به سمت محله و خانة خودشان راه افتاد.</p>
<p>شهر هنوز چندان امن نبود و گروه&zwnj;های مختلفی ادعای تصرف آن را داشتند. اما یک ماه می&zwnj;شد که نتوانسته بود با پدر و مادرش تماس بگیرد و نمی&zwnj;دانست چه اتفاقی برایشان افتاده است و تصمیم گرفته بود که بیاید و خودش ببیند که چه خبر است. به محله&zwnj;شان که رسید امید ناچیزش هم از بین رفت. محله از همه جای شهر بیشتر تخریب شده بود و بسیاری از کوچه&zwnj;ها را باید از روی تل آوارها رد می&zwnj;کرد. خانه&zwnj;شان چندان قابل تشخیص نبود. اما آخرسر از یکی دو دیواری که فرو نریخته بود پیدایش کرد. نمی&zwnj;دانست اکنون مادر و پدرش کجا هستند. زیر پایش مدفون&zwnj;اند یا جان سالم به در برده&zwnj;اند؟ هرچند بعید بود آن&zwnj;ها که کمتر از خانه بیرون می&zwnj;رفتند از این تخریب بزرگ نجات پیدا کرده باشند. بر آوارها زانو زد. سرش را رو به آسمان کرد. فریادی کشید و بلند بلند گریست. مدتی خیره به آسمان بود و کمی آرام شد که بوی آشنایی به مشامش خورد. شک نداشت که اشتباه نمی&zwnj;کند. بوی عطر مادرش بود که در هوا پخش بود. آبی آسمان انگار در آغوشش گرفته باشد. اسپری رنگ را در آورد. روی تنها دیوار باقی&zwnj;ماندة خانه نوشت: &laquo; امی مکان فی العالم و لیست مٌجرّد شخص&raquo;. ( تصویر ۲ ) &nbsp;&nbsp;</p>
<p>آواره&zwnj;تر از همیشه، به سمت هیچ جای مشخصی، فقط به راه افتاد. کمی جلوتر پنجره&zwnj;ای را دید. زیر پنجره کسی نوشته بود &laquo; انی اراک ... هل ترانی ؟&raquo; ( تصویر ۳ ) و پسری از پنجره&zwnj;ای که پشتش هیچ نبود او را تماشا می&zwnj;کرد. انگار دیگرانی هم مثل او نوشتن بر دیوارها را تنها راهی ممکن برای زنده کردنِ خیالِ تمامِ آن&zwnj;چه که روزی بود و دیگر نیست، دیده بودند. انگار دیوارنوشته&zwnj;ها زبانی شده بودند برای خود دیوارها و شهر. نوشته&zwnj;ها نه قصد تهییج کسی را داشتند و نه به دنبالِ دلسرد کردن مبارزی بودند. فقط می&zwnj;خواستند کسی فراموش نکند که چه بود و چه شد. می&zwnj;خواستند بار تمامِ آن&zwnj;چه که نیست را به دوش بکشند. پنجره&zwnj;ای که سال&zwnj;ها تماشا کرده بود، امروز دیگر هیچ نقشی در زندگی نداشت. ساکنانش یا رفته بودند و یا مرده بودند. از دیدنِ این آوار فقط می&zwnj;شد به یاد آورد که روزی این پنجره، چه زندگی&zwnj;هایی را تماشا کرده و چه لحظات زیبایی را زندگی بخشیده است. عاشقی محو تماشای معشوقش از پایین دیوار شده و پدری مدرسه رفتنِ فرزندش را تا انتهای کوچه دنبال کرده است. این دیوار نوشته&zwnj;ها می&zwnj;خواستند با ساکن کردنِ مجدد خیالِ مردمان غمزده در آن&zwnj;جا، کمی تسکینشان دهند و نویسندگان آن&zwnj;ها شاعرانِ سکونت بودند.</p>
<p>شاعر سرگشته و پابرهنه در شهر می&zwnj;چرخید. به دور بر نگاه می&zwnj;کرد و از روی آوارها می&zwnj;گذشت و به تمام آن&zwnj;چه که بود و دیگر نیست فکر می&zwnj;کرد. اتفاق&zwnj;ها و خاطرات بسیار به سرعت از ذهنش می&zwnj;گذشت و او هیچ مقاومتی نمی&zwnj;کرد. می&zwnj;گذاشت هر تکه سنگ و چوبی هر خاطره&zwnj;ای را که می&zwnj;خواهد زنده کند. هیچ یک دیگر نبودند اما مثل بوی عطر مادرش، همه&zwnj;شان به شدت و وضوحی غریب حاضر می&zwnj;شدند. همین که متوجه&zwnj;شان می&zwnj;شد و تا می&zwnj;آمد به ارادة خودش جزییات بیشتری را به یاد بیاورد محو می&zwnj;شد. این زندگی&zwnj;های گریزانِ از دست رفته، فقط خودشان می&zwnj;دانستند که کی بیایند و کی بروند، وقتی می&zwnj;آمدند به وضوح حاضر بودند. او را هرچند آواره اما ساعت&zwnj;ها با پای برهنه در شهر چرخاندند. با نیروی آن&zwnj;ها کوچه&zwnj;ها و محله&zwnj;ها را رد کرد و به جایی خالی رسید، فضای باز میدان کوچکی محلی، کمی دورتر از خانه&zwnj;شان. این&zwnj;جا آوار کمتری ریخته بود و سنگفرش زیبای کفِ میدان هنوز پیدا بود. اولین بار که با بلقیس به شهر آمد، همان&zwnj;جا کنار فوارة کوچک میدان بوسیدش. اسپری را از کیفش در آورد و بر روی دیوارة کنار فواره نوشت: &laquo; و سیضل مکانه فارغا و فراغه اجمل الحاضرین&raquo;( تصویر ۴ ).</p>
<p>کلمات</p>
<p>به گوش دادن فرا می&zwnj;خواند و مرا می&zwnj;رقصاند، کلماتی که مانند هیچ کلماتی نیست</p>
<p>از زیر کتف&zwnj;هایم می&zwnj;گیردم و تا جای ابرها بالا می&zwnj;برد</p>
<p>بارانی سیاه در چشمانم می&zwnj;بارد: رگبار، چه رگباری</p>
<p>با خود می&zwnj;بردم، می&zwnj;بردم تا عصر ایوان&zwnj;های پر گل</p>
<p>و من در دستانش کودکی&zwnj;ام، پری&zwnj;ام که نسیم می&zwnj;برد</p>
<p>برایم هفت ماه می&zwnj;آورد و سبدی از غزل</p>
<p>هدیه&zwnj;اش خورشید، هدیه&zwnj;اش تابستان و گروه پرستوها</p>
<p>می&zwnj;گوید بهترین&zwnj;اش منم، برابرم با هزار ستاره</p>
<p>که من گنجم و در تمام نگاره&zwnj;ها از من زیباتر ندیده</p>
<p>از شیدایی آن&zwnj;چه می&zwnj;گوید، رقص و جای رقص را فراموش می&zwnj;کنم</p>
<p>کلماتش تاریخم را دگرگون می&zwnj;کند، به آنی از من زنی می&zwnj;سازد</p>
<p>از خیال کاخی می&zwnj;سازم که جز دمی ساکنش نیستم</p>
<p>برمی&zwnj;گردم</p>
<p>برمی&zwnj;گردم به میز تحریرم، هیچ با من نیست، جز کلمات</p>
<p>نزار قبانی ( شاعر سرشناس متولد دمشق که همسرش بالقیس الراوی را در انفجار بمبی داخل اتومبیل&zwnj;اش در بیروت از دست داد)</p>