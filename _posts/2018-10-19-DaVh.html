--- 
title: "پرسش از معنای ساختن| برای دوستِ معمارم!" 
authors: panjtani 
types: blog 
featured: false
slug: DaVh 
--- 
<p>اگر این یادداشت مختصر را با پرسش از معنای ساختن آغاز کنم، احتمالا در همان درنگ&zwnj;های اولیه معنای بنا کردن، ساختنِ بنا و معماری را به ذهن می&zwnj;آورد. ساده&zwnj;اش می&zwnj;شود: خانه ساختن. اما &laquo;بنا&raquo;ی آن را ندارم که چنین پرسشی طرح کنم چون شبیه تیغ دو دم است، یا بیش از اندازه سهل به&zwnj;نظر می&zwnj;رسد یا بسیار ممتنع. پس می&zwnj;گذرم و فقط به روایت خاطره&zwnj;ای بسنده می&zwnj;کنم. روزی با یکی از دوستان معمارم، دربارۀ مفهوم خانه، ساختن و مفاهیم همبسته&zwnj;اش گفت&zwnj;وگو می&zwnj;کردیم. اوایل، بحث خوب پیش می&zwnj;رفت و دوست معمارم هم با اشتیاق همراهی می&zwnj;کرد. بحث از نیمه که گذشت، وقتی سروکلۀ رابطۀ معنایِ ساختن با زیستن و اندیشیدن و رابطۀ معماری با شاخه&zwnj;های دیگر علم و فلسفه پیدا شد و من مدام از &laquo;مکث&raquo; بر روی مفاهیم و روشن کردن تعاریف&zwnj;مان سخن گفتم، دوست معمارم از کوره در رفت و &nbsp;گفت: &laquo;من کلافه شدم چون معماری که فلسفه نیست و تو می&zwnj;خواهی همه&zwnj;چیز را به فلسفه ربط بدهی یا از فیلتر فلسفه بگذرانی!&raquo; شوربختانه، آن&zwnj;روز این بحث نیمه رها شد اما چه پیش&zwnj;تر از آن روز و چه حالا که این یادداشت را می&zwnj;نویسم، &nbsp;به&zwnj;نظرم معماری به&zwnj;طرز شگفت&zwnj;انگیزی حلقۀ رابطی است که میان ادبیات و فلسفه و هنر می&zwnj;نشیند و با دیگر شاخه&zwnj;های علم از روانشناسی محیط&zwnj;نگر گرفته تا جامعه&zwnj;شناسی و سیاست و حتی حوزۀ کلانی مانند مطالعات دین پیوند می&zwnj;خورد، از آن&zwnj;ها تأثیر می&zwnj;گیرد و بر آن&zwnj;ها تأثیر می&zwnj;گذارد. با آن&zwnj;که دوست معمارم با هنر و ادبیات هم بیگانه نبود اما نظرش این بود که &laquo;معماری بیشتر فرزند علم است و با عدد و در خوش&zwnj;بینانه&zwnj;ترین حالت با هنر سر و کار دارد تا با کلمه.&raquo; و خوب منظورش از کلمه فلسفه هم بود. در نهایت هم دیواری بین فلسفه و معماری کشید و رفت. انتهای بحث از دوستم خواستم هر وقت فرصتی داشت نگاهی به یکی از مقاله&zwnj;های هایدگر دربارۀ معنای &laquo;ساختن&raquo; بیندازد و اگر هنوز مایل بود، بیاید تا گفت&zwnj;وگو را دوباره از سر بگیریم.</p>
<p>مارتین هایدگر فیلسوف آلمانی قرن بیستم، مقاله&zwnj;ای دارد با عنوان &laquo;ساختن سکنی&zwnj;گزیدن اندیشیدن&raquo;. همان اول مقاله&zwnj;اش هم برای آن دسته از معمارانی که نگرانِ افتادن توپ معماری در زمینه فلسفه هستند، می&zwnj;گوید که تفکر دربارۀ ساختن، دعوی کشف اندیشه&zwnj;های معماری را ندارد و حتی نمی&zwnj;خواهد قواعدی را برای ساختن ارائه کند. و با تأکید بیشتری می&zwnj;گوید: &laquo;این کوشش فکری ابدا ساختن را از حیث هنر معماری و تکنیک به تصویر نمی&zwnj;کشد.&raquo; با این حال، هایدگر اندیشیدن دربارۀ معنای ساختن را با دو پرسش مهم پی می&zwnj;گیرد: الف) سکنی&zwnj;گزیدن چیست؟ ب) ساختن از چه نظر به سکنی&zwnj;گزیدن مربوط است؟ نکتۀ کلیدی مقالۀ هایدگر این است که ما از طریق ساختن به سکنی&zwnj;گزیدن می&zwnj;رسیم. اما مسئله این&zwnj;جاست که در هر بنایی نمی&zwnj;توان سکونت کرد.</p>
<p>بیشتر دربارۀ این مقاله شرحی نمی&zwnj;دهم و در عوض پیشنهاد می&zwnj;کنم اصل مقاله را بخوانید. اگر شبیه دوست معمارم، راه معماری را از فلسفه و ادبیات جدا بدانید، یا شبیه من پیوند استواری میان&zwnj;شان بدانید، پیشنهادم این است در هر صورت نگاهی به مقالۀ هایدگر بیندازید، البته اگر تا کنون نخوانده باشید. پیشنهاد دیگر هم این است، صرف&zwnj;نظر از موضع&zwnj;تان دربارۀ رابطۀ فلسفه و معماری یک&zwnj;بار {دیگر} پیش از خواندن مقاله، به برخی از پرسش&zwnj;هایی که من از دوست معمارم پرسیدم، بیندیشید:</p>
<p>پرسش از معنای &laquo;ساختن&raquo; بیش از اندازه سهل و دم&zwnj;دستی است یا دشوار و چند لایه؟ &laquo;ساختن&raquo; به چه مفاهیم دیگری وابسته است؟ یک معمار از چه منظری به معنای &laquo;ساختن&raquo; می&zwnj;اندیشد؟ و در نهایت این&zwnj;که اندیشیدن به معنای &laquo;ساختن&raquo; چه تأثیری بر خروجی عملی کار معمار دارد؟ مقصودم همان محصولی است که ما به&zwnj;صورت فردی یا جمعی از آن &laquo;استفاده&raquo; می&zwnj;کنیم یا قرار است در آن &laquo;سکنی گزینیم.&raquo;</p>
<p>پیش از آن&zwnj;که مشخصات مقاله را بگویم، به اختصار اشاره کنم که در تابستان&nbsp;۱۹۲۲ هایدگر شهر محل اقامتش را ترک کرد و در کلبۀ کوچکی در کوهستان&zwnj;های جنگل سیاه در جنوب آلمان سکنی گزید؛ در همان کلبه بود که بسیاری از سخنرانی&zwnj;ها و حتی آثار مهمش را پدید آورد. در این یادداشت بر روستانشینی هایدگر تأکیدی ندارم و در نوبت دیگری چند نکتۀ کوچک درباره&zwnj;اش می&zwnj;نویسم.&nbsp;&nbsp;&nbsp;&nbsp;&nbsp;&nbsp;&nbsp;</p>
<p>اما مقالۀ هایدگر با عنوان &laquo;ساختن سکنی&zwnj;گزیدن اندیشیدن&raquo; در واقع یکی از دومقاله&zwnj;ای&zwnj;ست که پس از مقدمۀ مترجم در کتاب کلبۀ هایدگر آمده است. مقالۀ دیگر نامش این است: &laquo;منظرۀ خلاق: چرا من ساکن روستاهایم؟&raquo;.&nbsp; علاوه بر این دو مقالۀ نسبتا مختصر اما سودمند، کتاب کلبۀ هایدگر هم، خواندنی و جذاب است. این&zwnj;که می&zwnj;گویم جذاب به&zwnj;خاطر عکس&zwnj;هایش از کلبۀ هایدگر و شرایط سکونت اوست و خواندنی بودنش را هم وامدار دو مقالۀ سیمون سدلر و اندرو بنیامین است و هم توصیفات خوبی از داخل و خارج کلبه، نحوۀ ساختش و حتی استفاده از آن، و همین&zwnj;طور ارتباط هایدگر با کلبه. کتاب کلبۀ هایدگر را آدام شار نوشته و ایرج قانونی به فارسی ترجمه کرده و انتشارات &laquo;ثالث&raquo; در&nbsp;۲۰۸ صفحه منتشر کرده است.</p>
<p>اگر معمار هستید و اندیشیدن به معنای ساختن را بیهوده می&zwnj;دانید و پیش&zwnj;تر هم این مقاله را خوانده&zwnj;اید و نظرتان عوض نشده است، چنانچه فرصت کردید دلایلش را مکتوب کنید شاید بتوان به&zwnj;گونه&zwnj;ای دربارۀ آن دلایل گفت&zwnj;وگو کرد، اگر هم فرصتش را ندارید یا موضوع را چندان مهم نمی&zwnj;دانید، من در یادداشت&zwnj;های بعدی پس از &laquo;ساختن&raquo;، به مفاهیم هم&zwnj;بسته&zwnj;اش می&zwnj;پردازم شاید تغییر اندکی در ماجرا حاصل شود.</p>