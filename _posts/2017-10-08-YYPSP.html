--- 
title: "مقدمه‌ای بر کتاب «مجموعۀ مقالات نخستین همایش بین‌المللی باغ ایرانی»" 
authors: beheshti 
types: blog 
tags: محمد بهشتی,باغ,باغ ایرانی,همایش,همایش باغ ایرانی,مجموعه مقالات,مقاله,آسمانه,مطالعات معماری ایران,تاریخ باغ 
featured: false
featureImg: "/assets/img/posts/YYPSP.jpg" 
slug: YYPSP 
gallery: 
- image_path: "/assets/img/posts/YYPSP.jpg" 
  title: "مقدمه‌ای بر کتاب «مجموعۀ مقالات نخستین همایش بین‌المللی باغ ایرانی»" 
 
excerpt: "دانسته‌های ما دربارۀ باغ ایرانی در پرتو توجه ایرانشناسان و سیاحان اروپایی چون ویلبر، پتروچیولی، سکویل وست، پولاک و ...، کم نیست. با شنیدن این عنوان بی‌اختیار یاد چند موضوع می‌افتیم: اولا اصطلاح «باغ ایرانی»، هم‌تراز «باغ‌ اروپایی» و یا «باغ چینی»، شیوه‌ای بنیادین و خاص از باغسازی در جهان را تداعی می‌کند." 
--- 
<p style="text-align: justify;">دانسته&zwnj;های ما دربارۀ باغ ایرانی در پرتو توجه ایرانشناسان و سیاحان اروپایی چون ویلبر، پتروچیولی، سکویل وست، پولاک و ...، کم نیست. با شنیدن این عنوان بی&zwnj;اختیار یاد چند موضوع می&zwnj;افتیم: اولا اصطلاح &laquo;باغ ایرانی&raquo;، هم&zwnj;تراز &laquo;باغ&zwnj; اروپایی&raquo; و یا &laquo;باغ چینی&raquo;، شیوه&zwnj;ای بنیادین و خاص از باغسازی در جهان را تداعی می&zwnj;کند. این الگوی خاص را معمولا با عنوان &laquo;چهارباغ&raquo; می&zwnj;شناسیم که فضایی است پردرخت با خیابان&zwnj;های متقاطع که از میانه&zwnj;شان جوی آبی می&zwnj;گذرد و در محل تقاطعشان کوشک و حوضی قرار دارد و درختان و گل&zwnj;هایی حول خیابان باغ نشسته است. به زعم ما باغ را معمولا متمولین به منظور تفرج و تماشا ترتیب می&zwnj;دادند. دوم اینکه باغ ایرانی را غالبا متناسب با محیط گرم و خشک ایران می&zwnj;دانیم و برآنیم که همۀ شئون آن تمهیدی است برای ایجاد خرداقلیمی مروح و باصفا و متضاد با محیط اطرافش. و در نهایت آنکه در تبیین باغ ایرانی وقتی قرار نباشد به مراتب مادی بسنده کنیم آن را بازسازی تصور ایرانیان از بهشت و جوی&zwnj;های روان گذرنده از زیر درختان نسبت می&zwnj;دهیم. همین دانسته&zwnj;ها سبب شده که احساس کنیم راز باغ ایرانی بر ما گشوده شده. اما هر کدام از این دانسته&zwnj;ها سوی تاریک و ناشناخته&zwnj;ای نیز دارد که ما را به پرسش وامی&zwnj;دارد:</p>
<p style="text-align: justify;">&nbsp;</p>
<p style="text-align: justify;">هم&zwnj;ترازیِ باغ ایرانی با باغهای چینی و اروپایی نباید ما را از توجه به تفاوتهایشان باز&zwnj;دارد. اگر تلقی ایرانیان از باغ را مابه&zwnj;ازای تلقی اروپاییان از گاردن و یا تلقی چینیان از یوآن بدانیم، به ورطۀ سوءتفاهم افتاده&zwnj;ایم. مهمترین خطر این است که درک ایرانیان از طبیعت را عینا مشابه درک اروپاییان یا درک چینیان از طبیعت خواهیم دانست در حالیکه چنین نیست. ثانیاً خطا نیست که باغ ایرانی را تابع اقلیم گرم و خشک ایران بدانیم ولی حواسمان باشد که باغسازی در ایران محدود به حاشیۀ کویر نبوده و باغ&zwnj;های حاشیۀ دریای خزر از جمله باغ عباس&zwnj;آباد یا باغ اشرف، با وجود موقعیت و اقلیم متفاوت، مشابه باغهای کویری&zwnj;اند. در آخر اینکه متناظر دانستن باغ با بهشت یا فردوس ما را به این پرسش وامی&zwnj;دارد که اگر ایرانیان حقیقتا الگویی واضح از باغ در ذهن داشتند چطور هیچ دو باغ و حتی هیچ دو چهارباغی عینا شبیه هم نیست. باغ فین و ماهان و هشت&zwnj;بهشت و جهان&zwnj;نما در عین اینکه شباهتهایی دارند ولی نمی&zwnj;توان گفت از الگوی واحدی تبعیت می&zwnj;کنند. در عین اینکه همه می&zwnj;دانیم باغ ایرانی قدمتی بیش از توصیفات اسلامی از بهشت دارد. مینیاتورها بهتر تمنای ایرانیان از باغ را بازگو می&zwnj;کند. باغ ایرانی در مینیاتور هیچ حسی از انتظام هندسی خشک را منتقل نمی&zwnj;کند و به عکس فضای باغ بسیار سیال و طبیعی است درست همچون نقش غالب قالی&zwnj;های ایرانی که باغ است.</p>
<p style="text-align: justify;">&nbsp;</p>
<p style="text-align: justify;">به این ترتیب باغ ایرانی معادلۀ پیچیده&zwnj; و چندجانبه&zwnj; است و دریافتن ماهیت آن نیازمند تأملی ژرف. ایرانیان از دیرباز در پرورش اقسام گل&zwnj;ها و درختان پیشتاز بودند بطوریکه اسباب شگفتی بسیاری از مسافران خارجی می&zwnj;شد؛ اگر در باغهای چینی هنر باغ&zwnj;آرایان در ایجاد هم&zwnj;نشینی&zwnj;ای بدیع از عناصر باغ بود و در اروپا در هرس کردن و ایجاد اشکال تزئینی مختلف از درختان، در ایران هنر باغبان در رساندن گلها به معطرترین حالت و درخشان&zwnj;ترین رنگ و رساندن درختان به خوش&zwnj;رنگ و طعم&zwnj;ترین میوه&zwnj;ها. ورای حضور مادی درخت و گل، باغ ایرانی ارکستری پرهیاهو از عطر و رنگ و طعم است. در این معنی &laquo;گلستان&raquo; یعنی مجلسی موزون از انواع گلهای رنگارنگ و یا &laquo;بوستان&raquo; یعنی مجلسی از بوهای خوش.</p>
<p style="text-align: justify;">&nbsp;</p>
<p style="text-align: justify;">با اینکه زیباترین باغ&zwnj;&zwnj;ها متعلق به اشراف و متمولین بود لیکن غالب ایرانیان نیز از نعمت حضور در باغ و بوستان بی&zwnj;بهره نبودند. هم باغ&zwnj;های متمولین به مناسبت&zwnj;هایی درهایشان به روی عموم مردم گشوده می&zwnj;شد و هم در غالب شهرها نظیر شیراز یا قزوین هر خانواده باغ یا باغچه&zwnj;ای خارج از شهر داشت که از ثمره&zwnj;اش بهره&zwnj; می&zwnj;برد و در آن تفرج می&zwnj;کرد. این باغها گاه همچون بیرونی شهر بودند؛ از بسیاری از میهمانان در باغ پذیرایی مبسوط می&zwnj;شد. صحیح نیست که بنا به تصور اروپایی و یا چینی از باغ، باغ ایرانی را باغهای اشراف بدانیم؛ در عوض مقایسۀ این سه نحو باغسازی باید ما را متوجه تعلق آنها به سه جهان فرهنگی متفاوت کند.</p>
<p style="text-align: justify;">&nbsp;</p>
<p style="text-align: justify;">باغ ایرانی معادله&zwnj;ای است با قدمتی به درازای زندگی در فلات ایران و به پیچیدگی پهن کردن بساط سکونت در این سرزمین. سکونت در ایران با ایجاد باغ پیوندی وجودی دارد. بدیهی است که قرار گرفتن در مقام دانای کل در برابر چنین پدیده&zwnj;&zwnj;ای ساده&zwnj;انگاری است و سبب می&zwnj;شود ظرایف و دقایقش بر ما آشکار نشود. وقتی لایق تشرف به محضر باغ ایرانی می&zwnj;شویم که دچار طلب شناخت باشیم و به جای دانسته&zwnj;ها با پرسش&zwnj;هایمان به سراغ این موضوع برویم. دانسته&zwnj;های ما تنها زمانیکه باب پرسش&zwnj;های جدیدی بگشاید و ما را به نادانسته&zwnj;هایمان آکاه کند ارزشمندست و در غیراینصورت موضوع را در حجاب خواهد برد.</p>
<p style="text-align: justify;">&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;</p>
<p style="text-align: justify;">منبع: کانال تلگرامی سیدمحمد بهشتی @seyedmohammadbeheshti</p>