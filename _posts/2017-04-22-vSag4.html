--- 
title: "داستان‌های اصفهان (۳) ـ متاستاز" 
authors: smohseni 
types: blog 
featured: false
slug: vSag4 
--- 
<div>
<div>
<p><strong>اول</strong></p>
<p>بوی زغال کل پارک را برداشته و همه جا پر از سر و صداست. سر و صدای بچه&zwnj;ها که می&zwnj;دوند و بازی می&zwnj;کنند، سر و صدای گپ زدن و بازی کردن بزرگ&zwnj;ترها، صدای کسانی که آن&zwnj;طرف رودخانه نی&zwnj;انبان می&zwnj;زنند؛ همهمۀ شادی همه از پرآب شدن رودخانه. از پل فلزی تا پل مارنان، که نورهایش از دور پیداست، هر جا می&zwnj;شده اتراق کنند کسی هست. همه جور آدمی هم پیدا می&zwnj;شود، هر کس کار خودش را می&zwnj;کند و کاری به کار دیگران ندارد. یکی قلیانش را می&zwnj;کشد و یکی آتش&zwnj;گردان را می&zwnj;چرخاند تا زغال کباب آماده شود، خانوادۀ کوچکی سه صندلی پیک&zwnj;نیکشان را گذاشته&zwnj;اند دور بساط مختصر چای و رودخانه و پل را تماشا می&zwnj;کنند، خانوادۀ دیگری قابلمۀ بزرگ باقلا را گذاشته&zwnj;اند کنارشان و چند قدم آن&zwnj;طرف&zwnj;تر جمع دوستانه&zwnj;ای نشسته&zwnj;اند که بحث حکمشان بالا گرفته است. خنکی آشنای شبانه آدم را سرحال می&zwnj;آورد، خنکی آشنایی که با بستن آب تمام می&zwnj;شود.</p>
<p>این سال&zwnj;ها که زاینده&zwnj;رود دیگر همیشه آب ندارد آدم&zwnj;های شهر عوض شده&zwnj;اند. سال&zwnj;های اول یکی دو ماهی را که خشک بود زیرسبیلی رد می&zwnj;کردند و لابد جالب هم بود که ببینند کف رودخانه چطوری است. من نوجوان بودم و متعجب که چطور پیش&zwnj;تر کسانی در این رودخانۀ کوچک کم&zwnj;عمق غرق می&zwnj;شده&zwnj;اند. بعد آرام&zwnj;آرام سهم خشک بودن بیشتر شد و سهم آب کمتر. مدتی صدای همه درآمد، هر کس از زاویه&zwnj;ای که بود به خشکی اعتراض می&zwnj;کرد و علت و چاره&zwnj;اش را می&zwnj;جست. کمی که گذشت عادت کردیم. الآن دیگر باز شدن آب رودخانه و رسیدن آب به پل&zwnj;های شهر شده مراسمی جمعی برای مردم که بروند به استقبال آب و شادی کنند و همان یک روز یا شب را کسی کمتر کاری به کارشان داشته باشد. بعد هم تا وقتی آب هست با هم مهربان&zwnj;ترند، کسی به آن دیگری که کنارش در پارک نشسته کاری ندارد و همه با هم مدارا می&zwnj;کنند، لابد با این فکر که آب چند روزی بیشتر نخواهد بود.</p>
<p>آدم&zwnj;های شهر با خشک شدن رودخانه عوض شدند، مدتی از سال&zwnj; مراعات رود را می&zwnj;کنند مهربان&zwnj;ترند و مابقی سال هم به هر حال می&zwnj;گذرد دیگر!</p>
<br />
<p><strong>دوم</strong></p>
<p>یکی از حجره&zwnj;های مدرسه را کرده بود دفتر کارش، دو تا تخت چوبی را چسبانده بود به دو دیوار حجرۀ کم&zwnj;عرض و عمیق و میز پلاستیکی&zwnj;ای هم بینشان بود. بساط مختصر حجره را طوری چیده بود که از همان&zwnj;جایی که می&zwnj;نشیند دستش به آنها برسد. رفتیم تو و روی یکی از تخت&zwnj;&zwnj;ها نشستیم و او هم رو&zwnj;به&zwnj;رویمان نشست، شاگردش را صدا زد که چای دم کند و بعد از اینکه با عصایش در حجره را بست تکیه&zwnj;اش داد به دیوار و گفت خوب! در خدمتم! کمی حرف زدیم و حرف دکتر شیرازی شد، سر ذوق آمد و از خاطراتش با او گفت، چانه&zwnj;اش گرم شده بود که شاگردش چای را آورد. جعبۀ شیرینی&zwnj;ای را که خودمان آورده بودیم کنار زد و از جایی که معلوم نبود جعبۀ گزی بیرون آورد. جعبه را فرو کرد توی درش و دوتا از گزها را برداشت، همان&zwnj;طور که نگاهش گاهی پایین و گاهی به ما بود و دربارۀ کارگاه دیگری که در خمینی&zwnj;شهر داشت حرف مي&zwnj;زد، گزها را تکاند تا آرد اضافه&zwnj;شان بریزد و شروع کرد به شکستنشان. یکی را گذاشت کف دست چپش، طوری که زیر گز کمی خالی بماند و با ضخامت دیگری چند ضربه به گز زد و شکستش. گز دوم را هم همان&zwnj;طور گذاشت کف دستش و با دست زمختش سعی کرد بشکندش اما نشد، جعبه همین دو تا گز را داشت، با دست گز دوم را تکه کرد و جعبه را هل داد طرف ما. صدای مرغ و خروس&zwnj;هایی که در حیاط بودند می&zwnj;آمد و برایمان گفت همیشه هر جا می&zwnj;رود همین کار را می&zwnj;کند، اینجا گوجه هم کاشته است و در کارگاه خمینی&zwnj;شهر که حیاطش بزرگ&zwnj;تر بوده هندوانه هم داشته&zwnj;اند. آن روز اردیبهشتی عکسش را هم گرفتیم، لنگان لنگان آمد وسط حیاط ایستاد، دست&zwnj;هایش را پشت سرش روی دستۀ عصایش به هم گره زد، لبخند زد و تا جایی که توانست صاف ایستاد. پارسال اردیبهشت خیلی حالش خوش بود.</p>
<p>یکی از روزهایی که درگیر نوشتن پایان&zwnj;نامه بودم روی کاغذی که به دیوار اتاق زده بودم بزرگ نوشتم: &laquo;فیل&zwnj;ها دارند منقرض می&zwnj;شوند، آنها آخرین گونۀ بازمانده از ماموت&zwnj;ها هستند، استادکارهای معماری سنتی هم دارند منقرض می&zwnj;شوند یا شاید شده&zwnj;اند.&raquo; پارسال اردیبهشت که برای مصاحبه سراغ اوس بهرام رفتم یکی از خاطراتش دربارۀ دردی در دستش بود که هیچ دکتری نتوانسته بود درمانش کند اما یکی پیدا شده بود که بالاخره خوبش کرده بود. وقتی این را تعریف می&zwnj;کرد دلم لرزید و با خودم گفتم سرطان و بعد خدا را شکر کردم که این پیرمرد بنّای مهربان و خوش&zwnj;اخلاق حالش خوب است. چند روز مانده به نوروز امسال، در وقت اضافۀ آخر سال، شنیدم که بیمار شده و دل و دماغ درمان کردن هم ندارد. دلم برای پیرمردی که یک&zwnj;سال پیش در عکس عصایش را پشت سرش پنهان می&zwnj;کرد تنگ شد. ای کاش فرصت کرده بودم و بیشتر خاطراتش را شنیده بودم.</p>
<p>&nbsp;</p>
<p>&nbsp;<strong>سوم</strong></p>
<p>مادر بعضی روزها حال بهتری داشت و بعضی روزها از توی رختخواب تکان نمی&zwnj;خورد. یکی از روزهای اوایل اردیبهشت بود و هوا ابری و نمناک، گل&zwnj;های باغچه هم باز شده بود و هوا عالی بود. با اینکه از هوای ابری خوشش نمی&zwnj;آمد اما به اصرار من آمد و نشست روی صندلی&zwnj;&zwnj;ای که برایش در حیاط گذاشته بودیم. روسری&zwnj;ای را که همیشه سر می&zwnj;کرد مرتب کرد، پتوی سبکی هم روی پایش انداخت. رفتم و چاقاله&zwnj;ها را آوردم، چیز زیادی نمی&zwnj;خورد اما آن روز خیلی سرحال بود و به اصرار من هم زیر آسمان ابری بهار نشست و هم دانه&zwnj;دانه چاقاله&zwnj;هایی را که برایش نمک می&zwnj;زدم و به دستش می&zwnj;دادم می&zwnj;گرفت. کم&zwnj;حرف هم شده بود اما آن روز بیشتر از همیشه&zwnj;اش حرف زد و با هم پشت سر استادی که در طرح ۳ اذیتم می&zwnj;کرد حرف زدیم و چند فحش مادربزرگی نثارش کرد که دل جفتمان خنک شد. روزهایی که حال بهتری داشت تقریباً از یاد می&zwnj;بردم که شاید این در حیاط نشستنْ آخری باشد، درست در اوج خوشی و خنده چشمم به موهای ریخته از شیمی&zwnj;درمانی&zwnj;اش می&zwnj;افتاد یا به پاهای ورم&zwnj;کرده&zwnj;اش یا سرفه&zwnj;اش می&zwnj;گرفت و نفسش تنگ می&zwnj;شد و یادم می&zwnj;آمد که اینها تکرارشدنی نیست. روزهای اول که فهمیدیم خیلی سخت&zwnj;تر بود، هیچ&zwnj;وقت هم نفهمیدیم که خودش هم فهمیده بود سرطان دارد و سرطانش متاستاز داده است یا نه؛ تصمیم خانوادگی این بود که ما چیزی نگوییم. نگاهش می&zwnj;کردم و سرفه&zwnj;هایش خنجر می&zwnj;زد به دلم، بعد با اینکه می&zwnj;دانستیم فایده&zwnj;ای ندارد شیمی&zwnj;درمانی را شروع کردیم و بعد هم که این درمان را رها کردیم همه با هم مهربان شدند. مدارا با هم عادت شد و لابد به خیال اینکه موقتی است همدیگر را تحمل کردیم. بعد از آن روزی که در حیاط نشستیم فرصت نکردم زیاد ببینمش، بیشتر رفتم دانشگاه تا معمار شوم و کمتر او را دیدم که به نبودنش عادت کنم.</p>
<p>&nbsp;</p>
</div>
</div>