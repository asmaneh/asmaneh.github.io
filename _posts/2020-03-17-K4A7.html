--- 
title: "با همین دیدگان اشک‌آلود ..." 
authors: qayyoomi 
types: blog 
featured: false
slug: K4A7 
--- 
<div>
<div>
<p>معمولاً نخستین چیزی که در بسترِ بحران&zwnj;ها به دلِ آدم می&zwnj;آید نومیدی است. در دلِ بحران، انسان طبعاً به این می&zwnj;اندیشد که آنچه می&zwnj;کند چه ربطی به حلِ بحران دارد. گویی دردْ داشتن و غمِ خود و دیگران را خوردن با کارْ راست نمی&zwnj;آید. ما معطل ماندن و غصه خوردن را همراهی با دردمندان می&zwnj;شماریم و سر به کارِ خویش داشتن را معادلِ بی&zwnj;دردی و فراغت از دیگران. چاره&zwnj;جویی&zwnj;های عاجل را فروگذاشتن و دل به کارهای بلند سپردن را نمونۀ بی&zwnj;عاری و آسوده خفتن می&zwnj;انگاریم و مصداق آب در هاون کوفتن. در بحرانِ کنونی، اگر دستمان نمی&zwnj;رسد که در کنار درمانگران، رنجِ بیماران و درماندگان را چاره کنیم، سر در گریبان بردن و غصه خوردن و نگرانِ حال و آینده بودن را کار می&zwnj;پنداریم و اشتغال به آنچه را وظیفۀ درازمدتمان است خیانت به دردمندان و چاره&zwnj;گران. بسیاری از ما هیچ گمان نمی&zwnj;بریم که معطل ماندن و سر در گریبان بردن همواره از نوعی خودبزرگ&zwnj;بینی و توهّم برمی&zwnj;آید. اما تأمل در تاریخ می&zwnj;تواند ما را فروتن و واقع&zwnj;بین کند. بلای بزرگ طبیعی و مصنوع نخستین بار نیست که بر سرِ این مردم می&zwnj;آید. حتی جمع شدنِ بحران طبیعی با حکومتی چندپاره و عاجز و فَشَل نیز در تاریخ این سرزمین بی&zwnj;سابقه نیست. بحران&zwnj;ها و فتنه&zwnj;های بسیار آمده و رفته است و در پی آن طوفان&zwnj;ها، در میانِ خاکسترِ حریق&zwnj;های روزگار، گل&zwnj;هایی به&zwnj;جا مانده است. سعدی و مولانا و حافظ و آن&zwnj;همه آثار بی&zwnj;بهای معماری و هنر روزگار ایلخانان و تیموریان گل&zwnj;های به&zwnj;جامانده از پی طوفان فتنۀ چنگیز و تیمورند؛ ... و بهار و دهخدا و چهره&zwnj;های درخشانِ هم&zwnj;نسلشان بازماندگانِ طوفان&zwnj;های مشروطه و استبداد صغیر و آشوب&zwnj;های ۱۲۹۹ و ۱۳۳۲.<br />چه از چشمِ دینی بنگریم و چه غیرِدینی، زیبایی ماندنی است و کسانی که کار زیبا می&zwnj;کنند می&zwnj;پایند. چه کاری زیباتر از آنکه در عینِ امداد به فرونشاندنِ حریق، جهان را با کارهای خوب، با خوی خوب، برای خود و دیگران زیبا و زیباتر کنیم؟ چه کاری برتر از آنکه بذرهای فرهنگِ ایرانی را، تجربه&zwnj;های انسان در زیستن در این سرزمین را، در بحبوحۀ بحران&zwnj;ها حفظ کنیم و به نسل&zwnj;های آینده بسپاریم؟ در هنگامی که همه گرفتارِ کارهای آنی و عاجل&zwnj;اند، چه بهتر از آنکه علاوه بر کمک کردن به آنان، در اندیشۀ روزگارِ پس از حریق باشیم؛ در فکرِ انسان&zwnj;های سال&zwnj;ها و دهه&zwnj;های بعد که اگر خواستند کاروبارِ ذهن و دل و تن و فرد و جمعِ این مردم را سامانی ببخشند، بنیادها و شالوده&zwnj;هایی از پیش برای آنان فراهم آمده باشد؟ اگر کارِ ما تحقیق در فرهنگِ ایران، تأمل در معماری و هنر ایران و ریشه&zwnj;های آن است، چه فرصتی به از این خلوتِ اجباری و انقطاعِ اضطراری؟</p>
<p>ز خشک&zwnj;سال چه ترسی<br />که سد بسی بستند<br />نه در برابر آب<br />که در برابر نور<br />و در برابر آواز<br />و در برابر شور<br />در این زمانۀ عسرت<br />به شاعران زمان برگ رخصتی دادند<br />که از معاشقۀ سرو و قمری و لاله<br />سرودها بسرایند ژرف&zwnj;تر از خواب<br />زلال&zwnj;تر از آب<br />تو خامشی که بخواند؟<br />تو می&zwnj;روی که بماند؟<br />که بر نهالک بی&zwnj;برگ ما ترانه بخواند؟</p>
<p>&nbsp;</p>
</div>
</div>