--- 
title: "نسبت معماری و علم در جهان غرب؛ از عصر باستان تا قرون میانه (۱)" 
authors: r.mojtahedzadeh 
types: blog 
featured: false
slug: hdGZ 
--- 
<div>
<div>
<p>مقوله نسبت علم و معماری در جهان قدیم، اعم از شرق و غرب، از مقولات شایسته پژوهش است که کمتر به آن پرداخته شده؛ در این سلسله یادداشتها که ترجمه آزاد و تلخیص&zwnj;یافته بخشهایی از فصول دوم تا چهارم کتاب استفان پارسل، چهار مفهوم تاریخی معماری، است؛ به نسبت علم و معماری و جایگاه معماری در طبقه&zwnj;بندی&zwnj;های دانش در جهان غرب پرداخته می&zwnj;شود.</p>
<p>در یونان باستان معماری زیرمجموعه مفهومی به نام تخنه بود. تخنه مجموعه متراکمی از توانایی&zwnj;های بود که یونانیان در خلال توسعه فرهنگ تمدنی&zwnj;شان به دست آورده بودند. تخنه قلمرو گسترده&zwnj;ای از دانش و اعمالی بود که بر حافظه فرهنگی، تجارب عملی و تدابیری برای محدودیتهای پیش&zwnj;آمده متکی بود. برخی حوزه&zwnj;های اشتغال تخنه بیشتر یدی و برخی بیشتر ذهنی بود. درواقع تخنه شامل مجموعه&zwnj;ای موضوعات بود که در جهان مدرن تحت عناوین مختلفی چون علم، صنعت و هنر طبقه&zwnj;بندی می&zwnj;شود. البته باید توجه داشت تخنه یک دسته&zwnj;بندی عمومی، که خانواده&zwnj;ای از موضوعات فرمی یا مرتبط را دربربگیرد، نبود. به عنوان مثال اینگونه نبود که درون تخنه حوزه&zwnj;ای به نام پیکره&zwnj;سازی وجود داشته باشد و درون این حوزه گونه&zwnj;های مختلفی چون پیکره&zwnj;سازی سنگی یا برنزی قابل تفکیک باشد؛ بلکه هر فعالیت عملی از این دست نوع خاصی از تخنه تلقی می&zwnj;شد و براین&zwnj;اساس نزد یونانیان پیکره&zwnj;سازی سنگی به&zwnj;طور بنیادی از پیکره&zwnj;سازی برنزی متفاوت بود. به این جهت مفهومی عام تحت&zwnj;عنوان معماری نیز نزد یونانیان شناخته نبود. واژه معماری [۱] تا پیش از قرن دوم میلادی، زمانی&zwnj;که این واژه در لاتین پدید آمد، در یونانی آشکار نشد. یونانیان باستان به&zwnj;جای اسامی انتزاعی (چون معماری و مجسمه&zwnj;سازی) و اسامی عمومی (چون بنا و معبد) اسامی برای چیزهای ویژه با کاربری&zwnj;های ویژه داشتند؛ نظیر داموس (خانه و خانه خدا)، اویکما (منزل، اتاق)، اویکوس (خانه)، هدرا (نشیمن)، نائوس (هسته درونی معبد)، و توپوس (مکان). [۲]</p>
<p>افزایش توجه به زندگی دموکراتیک و متفکرانه به رتبه&zwnj;بندی درون دسته&zwnj;بندی تخنه انجامید. در سنت تخنه مشخصا دو سطح از هم متمایز شد: بنایان ماهر (که معمار رانیز شامل می&zwnj;شد) و کارگران غیرماهر (که یک معمار ممکن بود برای انجام کار یدی استخدام کند). رساله&nbsp;سیاست&nbsp;[۳] افلاطون، گفتاری درباب حکمرانی، یکی از جاهایی است که مرزی را میان این دو را ترسیم می&zwnj;کند: &laquo;اکنون یک معمار (آرکیتکتون) را ملاحظه می&zwnj;کنیم. هیچ معماری کار یدی انجام نمی&zwnj;دهد. او کار دیگران را هدایت می کند ... او دانشِ لازم را بدون هیچ کار یدی فراهم می&zwnj;کند ... بنابراین به&zwnj;طورمنصفانه&zwnj;ای می&zwnj;توان درباره او گفت که صاحب یکی از اشکال نظری دانش است ... معمار باید دستورالعمل مناسبی به هریک از بنایان بدهد و نظارت کند تا آنها کار مربوطه را تکمیل کنند.&raquo; در اینجا معمار تنها با قوه ذهن توصیف می&zwnj;شود و به مقامی بالاتر از سایرین ارتقا داده می&zwnj;شود، در حالیکه بنا از کارگران غیرماهر متمایز نمی&zwnj;شود و تنها به&zwnj;واسطه نیروی دستش توصیف می&zwnj;شود. این عزیمتی عمده از سنت تخنه باستان است که افلاطون براساس آموزه&zwnj;های سقراط، آنگونه که خود تاکید می&zwnj;کند، رقم زد. بحث از تخنه در گفتگوهای اولیه افلاطون به بحث از دانش نظری و فرم&zwnj;های ایده&zwnj;آل در گفتگوهای بعدیش راه برد. این گونة جدیدِ تخنه همچنان گونه&zwnj;ای عملی بود که با ارجاع به ساختنِ محصولات انسانی تداوم می&zwnj;یافت، با این تفاوت که اکنون یک قلمرو ایده&zwnj;آل، غیرمادی و جاوید بر فراز هرچیزی در دنیای فانی ایجاد شده بود. افلاطون، با استفاده از قیاس دیالکتیکِ سقراط، پیش از هرچیز اصولی را که ثابت باقی می&zwnj;ماند جستجو می&zwnj;کرد. این انگاره "اصول اولیه" با سنت تخنه بیگانه و مبتنی بر مدل شناخت&zwnj;شناسی متفاوتی بود.</p>
<p>هرچند ارسطو تا حدی به انگاره باستانی تخنه بازگشت، اما با تمایز میان کسی که "می&zwnj;داند چگونه" (علت فاعلی) و کسی که "می&zwnj;داند چرا" (علت غایی) به تمایز افلاطون میان ایده&zwnj;آل و واقعیت موضوعیت داد. در واقع ارسطو تمایز افلاطون میان اندیشیدن و انجام دادن را با ترسیم خطی واضح&zwnj;تر میان معمار و بنّا و تداوم آن به تمام صناعات، نه فقط ساختمان&zwnj;سازی، دنبال کرد.</p>
<p>&nbsp;ارسطو در تمایز میان بُعد نظری و عملی تخنه، با قراردادن یک دانش بی&zwnj;زمان و اصول بی&zwnj;مکان بر فراز همه چیزها، با افلاطون موافقت کرد: &laquo;اکنون استقرا اصل اولیه یا قاعده کلی [۴] را فراهم می&zwnj;کند. قیاس با قواعد کلی کار می&zwnj;کند... بنابراین کافی نیست که مرد خردمند تنها نتایجی را که با پیروی از اصول اولیه فراهم می&zwnj;آید بداند، بلکه باید تصوری از مفاهیم آن اصول نیز داشته باشد.&raquo; هنگامی که ارسطو به دو شیوه برتر گذران زندگی شخصی می&zwnj;اندیشید &ndash;تعمق در قواعد کلی (تئوریا) و اشتغال به دانش عملی (پراکسیس)- او تنها شهروندان آزادِ دارایِ اوقات فراغت را مدنظر داشت. او شاغلان مزدبگیر، خرده فروشان و کسانی را که از طریق ساختن چیزها (پوئسیس) به فنون صناعی (تخنای) [۵] اشتغال داشتند، نادیده گرفت. او تئوریا، تعمق بر قواعد کلی بی&zwnj;زمان، را برترین عمل انسانی دانست.</p>
<p>چند قرن بعد ویتروویوس مدل شناخت&zwnj;شناسی افلاطون را در یک زمینه معمارانه به کار برد. قابل توجه است که ویتروویوس از نوادگان سقراط است. هرچند ویتروویوس توصیه&zwnj;های فراوانی برای چگونگیِ کار در موقعیت&zwnj;های عملی، که اغلب به نمونه&zwnj;های پیشین یونان ارجاع می&zwnj;داد، پیشنهاد کرد اما او از سنت تخنه فراتر رفت. در آغاز رساله&zwnj;اش هنگام اظهار اصول اساسی، ضمن بلندپروازی عامش بر جامع و بی&zwnj;زمان بودنِ این اصول، تاکید می&zwnj;کند رومن&zwnj;ها با گونه&zwnj;ای متفاوت از دانش سر و کار دارند. هرچند روم باستان کماکان یک فرهنگ اسطوره&zwnj;ای و آیینی بود، در تفکر ویتروویوس عناصر جدید فراوانی از تفکر معماریانه که برای ما طنین آشنا دارد وجود داشت؛ عناصری چون اصول نظری، اشتیاق برای بدنه منسجم دانش، آموزش آزاد برای توسعه منش اخلاقی انسان آزاد، ابداع فردی در خلق ساختمان، ارتقاء نقش معمار و نقش تابعیِ سازنده. این مدل شناخت&zwnj;شناسی جدید و اجزای نهادی متنوعش، در گفتمان ویتروویوس، با واژه&zwnj;ای جدید همراه شدند: آرکیتچرا. [۶] (ادامه دارد)</p>
<br />
<p><strong>مشخصات کتابشناسی</strong></p>
<p dir="ltr">Parcell, Stephen. Four historical definitions of architecture. McGill-Queen&rsquo;s University Press. 2012</p>
</div>
</div>
<div>
<p dir="ltr">[1] architecture=architektonia</p>
</div>
<div>
<p>[۲] جهت تفصیل این مطلب به یادداشت دوقسمتی پیشین نگارنده در این وبگاه، تحت عنوان &laquo;نکاتی پیرامون معماری در یونان باستان&raquo; که از همین منبع استخراج شده، مراجعه فرمایید.</p>
</div>
<div>
<p dir="ltr">[3] Politicus</p>
</div>
<div>
<p dir="ltr">[4] Universal</p>
</div>
<div>
<p dir="ltr">[5] vulgar art</p>
</div>
<div>
<p dir="ltr">[6] architectura</p>
</div>