--- 
title: "پرسش از فایدۀ تاریخ معماری" 
authors: etezadi 
types: blog 
featured: false
slug: C6hj 
--- 
<p>به نام خدا</p>
<p>پرسش از فایدۀ تاریخ معماری</p>
<p>به&zwnj;کوشش یاسمن بخیت</p>
<p>اسفند ۱۳۹۵، دانشکدۀ معماری</p>
<p>&nbsp;</p>
<p>به چند صورت می&zwnj;توان به این سوال پاسخ داد: فایدۀ خواندن تاریخ معماری چیست یا فایدۀ نوشتن آن چیست، این دو با هم متفاوت است. وقتی سوال می&zwnj;شود که فایده تاریخ معماری چیست می&zwnj;توان گفت که از چه منظری این سئوال را می&zwnj;پرسید، مثلا تحقیق در تاریخ معماری و &nbsp;نوشتن تاریخ معماری چه فایده&zwnj;ای دارد؟ در این صورت یک تاریخنگار معماری باید از خود بپرسد که&nbsp; برای چه منظوری دست به تاریخنگاری معماری می زند؟ مخاطبانش کیستند و چه بهره&zwnj;ای از اثر تحقیقی او می&zwnj;برند؟ مخاطبان یک اثر تاریخ معماری افراد متنوعی می&zwnj;توانند باشند و این سئوال را از آن&zwnj;ها هم می&zwnj;توان پرسید و قطعاً پاسخ هر دسته متفاوت است. مثلاً یک جامعه&zwnj;شناس یا یک هنر&zwnj;شناس یا یک محقق تاریخ هریک پاسخ متفاوتی برای این سئوال دارند و قطعاً پاسخ یک معمار با پاسخ یک دانشجوی معماری هم به این پرسش تفاوت دارد.</p>
<p>حال ممکن است یک تاریخنگار معماری بگوید تاریخ معماری که من می&zwnj;نویسم برای مخاطبانی است که خود قصد تحقیق در بخش&zwnj;هایی از موضوعات مربوط به تاریخ معماری را دارند یا نظرش این باشد که تاریخ معماری را برای آموزش به رشته&zwnj;های مختلف تحصیلی می&zwnj;نویسد یا ادعا کند که تاریخ معماری را صرفاً با هدف آموزش معماری می&zwnj;نویسد، خوب قطعاً در هر مورد برای آن چه می&zwnj;نویسد فوایدی قائل است که می&zwnj;توان از منظر یک تاریخ نگار معماری به تفصیل به آن&zwnj;ها پرداخت.</p>
<p>اما شاید این پرسش را بتوان این گونه هم پرسید که فایدۀ آموزش تاریخ معماری چیست؟ یعنی اولاً به چه کسانی می&zwnj;خواهیم تاریخ معماری را آموزش دهیم ثانیاٌ از آموزش تاریخ معماری به هر دسته از مخاطبان چه فایده&zwnj;ای مد نظر داریم؟ &nbsp;و بخصوص با چه هدفی به دانشجویان معماری "تاریخ معماری "را آموزش می&zwnj;دهیم؟ " تاریخ معماری" عنوانی است که دو وجه دارد و باید به آن توجه داشت: " تاریخ"&nbsp; و " معماری"</p>
<p>در گام نخست باید بدانیم که برای آموزش دانشجوی معماری باید متمرکز بر "تاریخ" باشیم یا بر" معماری"؟ قطعاٌ این امر بر می&zwnj;گردد به هدفی که برای این آموزش قائل هستیم. یعنی می&zwnj;خواهیم دانشجوی معماری را همچون یک تاریخ&zwnj;دان با تاریخ معماری مواجه کنیم یا همچون یک معمار؟ آیا هدف پرورش محققان تاریخ معماری از بین دانشجویان معماری است یا هدف پرورش معمار است؟</p>
<p>اگر هدف پرورش معمار خوب است. در آموزش تاریخ معماری لازم است تمرکز بر معماری باشد. در این صورت آثار تاریخی معماری به عنوان شواهدی از دستاوردهای خلاقانه بشری در حوزه معماری باید مورد بحث های عمیق و جدی قرار گیرند و تمرکز بر هر آنچه مستقیماً به مباحث علم تاریخ مربوط می&zwnj;شود در حاشیه قرار دارند و حتی بحث از بستر تاریخی &ndash; فرهنگی پیدایش آثار دراین آموزش لازم است در پس زمینه قرار گیرد و بر اثر پرسش&zwnj;های کنجکاوانه دانشجویان از چرایی و چگونگی مصادیق معماری موضوع بحث قرار گیرند.</p>
<p>در این عرصه پرسش اصلی و جدی معلم و متعلم در جایگاه یک معمار&nbsp; و این است که از تاریخ معماری چه چیزی می&zwnj;شود آموخت که بتوان در حرفه معماری به کاربست؟ &nbsp;</p>
<p>در یک جمع&zwnj;بندی می&zwnj;توان گفت موضوع تاریخ معماری می&zwnj;تواند در حوزه&zwnj;های مختلف مطرح باشد و فواید مختلف از آن به دست آید، مثلاً در دانشکده تاریخ برای یک عده که قرار است تاریخ&zwnj;دان شوند نوعی فایده مدنظر است و قطعاً بر طبق آن فایده نوع خاصی از مواجهه با موضوع "تاریخ معماری" مد نظر باید باشد. حال اگر همین تاریخ&zwnj;دان&zwnj;ها بخواهند تاریخ تمدن بنویسند یا به طور تخصصی محققان تاریخ اجتماعی هنر ( یا معماری) باشند یا محققان روانشناسی هنر (یا معماری) یا اصلاً محققان تاریخ هنر باشند .... هر کدام منفعتی از این موضوع می&zwnj;برند که کلاً متفاوت است با منفعتی که قرار است یک دانشجوی معماری از این موضوع ببرد.&nbsp;</p>
<p>حال حتی در حوزۀ تخصصی معماری هم حداقل سه نوع فایده براساس سه هدف می&zwnj;توان برای موضوع " تاریخ معماری" در نظر گرفت: یکی فایده&zwnj;ای است که تاریخ معماری &nbsp;برای دانشجویانی که قرار است معماران حرفه&zwnj;ای شوند دارد و دیگری برای دانشجویانی است که قرار است محققان معماری گردند و سومی هم نوع فوایدی است برای دانشجویانی که قرار است در آینده مدرسان معماری باشند. حال اگر پرسش را محدود به حوزۀ تخصصی معماری بدانیم با توجه به سه هدف فوق پاسخ ها مشخص هستند.</p>