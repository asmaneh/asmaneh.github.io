--- 
title: "اشک‌ها و بنا‌ها" 
authors: danaeifar 
types: blog 
tags: تاریخ معماری,مطالعات معماری ایران,آسمانه,مطهره دانایی‌فر,تاریخ هنر,جیمز الکینز 
featured: false
slug: iSZHP 
excerpt: "جیمز الکینز، محقق سرشناس تاریخ هنر، کتابی دارد با عنوان اشک‌ها و تصویرها. کتاب او حکایت انسان‌هایی است که در برابر نقاشی‌ها گریسته‌اند. نویسنده از اینکه گریستن و دیگر واکنش‌های شدید احساسی در برابر آثار هنری مسئلۀ شخصی افراد پنداشته می‌شود و محل بحث دانشگاهی و مدرسی نیست گلایه می‌کند. " 
--- 
<div>
<div>
<p style="text-align: justify;">به نام خدا</p>
<br />
<p style="text-align: justify;">جیمز الکینز، محقق سرشناس تاریخ هنر، کتابی دارد با عنوان&nbsp;اشک&zwnj;ها و تصویرها۱. کتاب او حکایت انسان&zwnj;هایی است که در برابر نقاشی&zwnj;ها گریسته&zwnj;اند. نویسنده از اینکه گریستن و دیگر واکنش&zwnj;های شدید احساسی در برابر آثار هنری مسئلۀ شخصی افراد پنداشته می&zwnj;شود و محل بحث دانشگاهی و مدرسی نیست گلایه می&zwnj;کند. کتاب او دفترچۀ راهنمای اشک ریختن نیست، بلکه کوششی است برای پی بردن به قواعدی ذهنی که مردم را به گریستن وا می&zwnj;دارد. در پس جستجوی الکینز برای یافتن این قواعد نه کنجکاوی&zwnj; روشنفکرانه بلکه دردی انسانی نهفته است. درد او این است که چرا امروز نگاه کردن به آثار حیرت&zwnj;آوری که هنرمندان آن&zwnj;ها را با دینداری&zwnj;های آشکار و دلمشغولی&zwnj;های عجیب خلق کرده&zwnj;اند کاری عادی به نظر می&zwnj;رسد و عادی&zwnj;تر آنکه با نظرهای طعنه&zwnj;آمیز و با خاطری آسوده از کنار آنها می&zwnj;گذریم و به سراغ تماشای چیز دیگری می&zwnj;رویم. آیا اینکه به&zwnj;سختی می&zwnj;توانیم با آثار ارتباط عاطفی برقرار کنیم مسئلۀ مهمی نیست؟</p>
<br />
<p style="text-align: justify;">الکینز برای یافتن پاسخ نامه&zwnj;هایی به دوستان و همکاران و پرسش&zwnj;نامه&zwnj;هایی به مجلات و روزنامه&zwnj;ها نوشته و فرستاده است و از آنان خواسته تا داستان افرادی که در برابر نقاشی&zwnj;ای گریسته&zwnj;اند با او به اشتراک بگذارند. بر خلاف توقع حدود چهارصد نامه و ایمیل و تماس تلفنی اعتراف&zwnj;گونه از تجربۀ افراد مختلف به دست او رسیده که به&zwnj;ندرت&nbsp;برای کس دیگری بازگو شده است. (گلچینی از این نامه&zwnj;ها در پیوست کتاب آمده است). از نتایج تحقیق نویسنده این ادعاست که بر خلاف تصور رایجی که می&zwnj;گوید گریستن امری کاملاً شخصی است و به تعداد مردم انواع و اقسام مختلف دارد اما می&zwnj;توان برای گریستن افراد مختلف الگوها و دلایل مشترکی تشخیص&zwnj; داد.</p>
<br />
<p style="text-align: justify;">همچنین از نتایج و دست&zwnj;آوردهای دیگر نویسنده فتح باب سخن دربارۀ معضل بی&zwnj;اشکی است. او در کلام آخر می&zwnj;نویسد: &laquo;تاریخ هنر پر از تصاویری&zwnj;ست که برای متأثر کردن ما خلق شده&zwnj;اند، نه اینکه فقط کنجکاوی ما را برانگیزانند بلکه اشکمان را جاری سازند. با این حال ما هنوز مقاومت می&zwnj;کنیم. هنگامی که تصاویر، آشکارا، آمادۀ متأثر کردن ما باشند، برای خودمان دلایلی پیدا می&zwnj;کنیم که تحت تأثیر قرار نگیریم. به نقاشی استادان قدیمی می&zwnj;نگریم و می&zwnj;گوییم نمایش مذهبی ایشان مربوط به گذشته&zwnj;هاست.&raquo;۲&nbsp;</p>
<br />
<p style="text-align: justify;">تحقیق الکینز اگرچه دربارۀ مواجهۀ با آثار نقاشی است اما مرا به فکر طرح این پرسش در مواجهۀ با آثار معماری انداخت؛ چه اینکه درد او برای ما در رشتۀ معماری و به&zwnj;ویژه در هنگام نگریستن به آثار معماری گذشتگان دردی است آشنا. آیا می&zwnj;شود تاریخی دربارۀ گریستن در مواجهۀ با بناها نوشت؟ آیا طرح چنین پرسشی در معماری رواست؟ اگر رواست، چه ملزومات و ملاحظاتی دارد؟</p>
<br />
<p style="text-align: justify;">&nbsp;همچنین پرسش الکینز از شکل خاص تأثر از اثر هنری، گریستن، مرا به پرسش کلان&zwnj;تر و گسترده&zwnj;تری دربارۀ انواع تأثر از اثر معماری کشاند. بنا چه تأثیرهایی بر انسان می&zwnj;گذارد؟ برای تدقیق پرسش باید منظور از &laquo;تأثر&raquo; را روشن کنیم. آیا مراد از تأثر ادراک است، مثل ادراک بصری؟ آیا مراد التذاذ است؟ آیا اعمال و رفتارهایی که در نتیجۀ ادراک و التذاذ بنا از ما سر می&zwnj;زند هم در زمرۀ تأثرات از بناست؟ مثل اینکه در دیدار از بنا سخن می&zwnj;گوییم یا نوشته&zwnj;ای می&zwnj;نویسیم یا طرحی می&zwnj;کشیم.</p>
<p style="text-align: justify;">&nbsp;</p>
</div>
</div>
<div>۱. جیمز الکینز.&nbsp;اشک&zwnj;ها و تصویرها. ترجمۀ حسام&zwnj;الدین رضایی. تهران: حرفۀ نویسنده، ۱۳۹۲.</div>
<div style="text-align: justify;">۲. همان، ص۲۸۲.</div>