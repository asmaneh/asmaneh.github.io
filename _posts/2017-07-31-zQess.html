--- 
title: "تأملی در هدف آموزش تاریخ معماری" 
authors: abdollahzadeh 
types: blog 
featured: false
slug: zQess 
--- 
<div>
<p>هدف از آموزش تاریخ معماری چیست؟ آیا غرض آشنایی با معماری گذشته (سنّتی) است؟ یا آشنایی با سنّت معماری؟ آیا قرار بر این است که دانشجو درباره تاریخ معماری دانش دریافت کند؟ یا مهارت؟ یا بینش و حکمت؟ و یا طلبی برای فهم؟ درس تاریخ معماری از جنس آموزش است یا پرورش؟ هدف و انتظارمان از آموزش تاریخ معماری است که می&zwnj;تواند ابزارها و شیوه&zwnj;ها و مواد درسی آن را مشخص کند. لذا برگزیدن روش و مواد درسی درست برای تاریخ معماری در گرو شناخت درست و آگاهی از هدف و غایت آن است.</p>
<p>افراد مختلف در باب آموزش تاریخ معماری و هدف و فایدة آن آرای گوناگونی طرح کرده&zwnj;اند. برخی حضور آن را در آموزش معماری فاقد هرگونه فایده و برخی دیگر آن را بنیان آموزش معماری دانسته&zwnj;اند. گروهی، مانند گروپیوس، معتقدند معماری خوب محصول فرم&zwnj;های خالص و ایده&zwnj;های ناب است و فرم&zwnj;های خالص و ایده&zwnj;های ناب محصول افکار خالص و ناب است و افکار خالص و ناب تنها در غیاب تاریخ معماری و تکلفات ناشی از مطالعة آن حاصل می&zwnj;شود (Collins, 1970,3-4). در نگاه ایشان تاریخ معماری هیچ نقشی در تدوین تئوری معماری معاصر ــ یا تئوری معاصر معماری ــ ندارد. چنین دیدگاهی منجر به طراحی دورة آموزشی&zwnj;ای بدون وجود درسی دربارة تاریخ معماری در باهاوس گردید. گروه دیگری از این هم فراتر می&zwnj;روند، و علاوه بر آنکه برای تاریخ معماری قائل به نقشی در نظر و عمل معماری نیستند، مطالعة تاریخ معماری را فاقد کمترین ارزش فکری و فرهنگی می&zwnj;دانند. به عقیدة ایشان اگرچه تاریخ اجتماعی و سیاسی می&zwnj;تواند آموزنده باشد اما تاریخ معماری فاقد چنین ارزشی است و تقریباً نقشی در شکل دادن به شخصیت دانشجویان ندارد(Collins, 1970,3-4).</p>
<p>اما آنانکه برای تاریخ معماری سودمندی&zwnj;ای قائلند بر باورهای مختلفی هستند. باورهای ایشان را به اجمال می&zwnj;توان چنین برشمرد:</p>
<p>۱. عینی&zwnj;ترین نگاه به تاریخ معماری را می&zwnj;توان نگاه باستان&zwnj;شناسانه دانست. غایت آن کسب شناختی عینی از معماری گذشته است؛ و موضوع تاریخ معماری در این دیدگاه تاریخ و شکل و ویژگی&zwnj;های عینی اشیای تاریخ است. جدی&zwnj;ترین نقد به این دیدگاه آن است که از معماری خالی است ــ هرچند امروزه در دیدگاه باستان&zwnj;شناسانه بازاندیشی شده است (گلیجانی&zwnj;مقدم، ۱۳۸۶،۳۰). هنوز در بسیاری دوره&zwnj;ها آموزش تاریخ معماری با این رویکرد صورت می&zwnj;گیرد.</p>
۲. هدف دیگر از مراجعه به تاریخ معماری ایده گرفتن و یافتن راه&zwnj;حل برای معماری امروز است (حاجی&zwnj;قاسمی، ۱۳۹۰؛ گلیجانی&zwnj;مقدم، ۱۳۸۶، ۲۴- ۲۶؛ Otto, 2006, 54). صاحبان این باور تاریخ معماری را به&zwnj;مثابه تجربه و اندوختة طراحانة بشر، در مراتب مختلف آن، در نظر می&zwnj;گیرند: تجربة فن، تجربة مهندسی، تجربة خلق &laquo;فضا&raquo; و در مقیاسی وسیع&zwnj;تر تجربة زیست. چنانچه پرسش اصلی ایشان فن باشد به تجربه&zwnj;های فنی و تکنیکی در معماری گذشته مراجعه می&zwnj;کنند و چنانچه معماری را هنر خلق فضا بدانند به طرح پرسش از فضا و چگونگی خلق آن می&zwnj;پردازند؛ و تاریخ معماری می&zwnj;شود تاریخ شکل دادن به فضا توسط انسان (گلیجانی&zwnj;مقدم، ۱۳۸۶، ۲۴- ۲۶). در نگاه ایشان، در معماری برای تقرب به تصور و خیال ناچار از شاهد آوردن هستیم و برای شاهد آوردن گریزی از رجوع به تاریخ معماری نیست و رجوع به تاریخ (سابقه) امر ناگزیر برای ذهن بشر است. به علاوه از آنجا که در معماری، به&zwnj;واسطة صفات ذاتی آن، امکان تجربه کردن بسیار محدود است و هنری با مقیاس تماماً واقعی است، ناچار از رجوع به تجربیات دیگران هستیم و این به معنای رجوع به تاریخ معماری است (حاجی&zwnj;قاسمی، ۱۳۹۰). در مرتبۀ اولْ این دیدگاه فراگیر، که عموماً با عنوان &laquo;نگاه معمارانه&raquo; ــ یا به عبارت دقیق&zwnj;تر &laquo;طراحانه&raquo; ــ شناخته می&zwnj;شود، رجوع به تاریخ معماری را همان رجوع به آثار معماری می&zwnj;داند. مُراجع به آثارْ سؤال و دغدغه&zwnj;ای در کاربردهای روزمرۀ معماری دارد و تلاش می&zwnj;کند پاسخی از آنها بگیرد. در این نوع مراجعه به تاریخ از دانستن اینکه قدما چه می&zwnj;فهمیدند و به چه می&zwnj;اندیشیدند و جزء و کل فعل معماری ایشان آیا در پاسخ به همان نیازی بوده که ما امروز در پی آنیم یا خیر، فاصله می&zwnj;گیریم. چرا که دیگر پرسش ما نه از برای فهمِ فهمِ قدما که از عمل ایشان برای رسیدن به جوابی عینی و عملی است. از همین رو برگزیدن این دیدگاه به تنهایی، خصوصاً با افزایش فاصلة زمانی، می&zwnj;تواند منجر به نوعی غریبگی با عالَم سازندگان اثر و تحمیل ایده&zwnj;ها بر آثار ایشان شود. در مرتبه&zwnj;ای دیگر، گاهی رجوع به تاریخ معماری به&zwnj;مثابه سابقة هنر خلق فضا برای فهم و فراچنگ آوردن فرایند خلاقة ذهن هنرمند است. تاریخ معماری همچنان در خدمت طراحی معماری است؛ لیکن نه صرفاً به مثابه منبع اندوخته&zwnj;ای از رد پای تجربیات، که برای فهم و شریک شدن در تجربة طراحی و خلق اثر و بازسازی فرایند ابداع آن و پرسش از چرایی و چگونگی انتخاب&zwnj;های هنرمند و تحلیل آنهاست. هدف نهاییِ فهم فرایند خلاقه آن است که تا بدانجا پیش رود که گویی هنرمند خود حضور دارد و در حال تبیین کار خود است. بدین سان تاریخ معماری برای دانشجو مانند آموزش معماری نزد بزرگ&zwnj;معماران می&zwnj;گردد (Zevi, 1970, 19). موضوع مشترک در دو هدف اخیر نزدیک کردن تاریخ معماری به طراحی معماری است. به این ترتیب تاریخ معماری ضمیمة طراحی معماری و طراحی معماری محور آموزش معماری است. معمار متخصص طراحی فضا در مقیاس&zwnj;های مختلف است (حاجی&zwnj;قاسمی، ۱۳۹۰)؛ و غایت دورة معماری را می&zwnj;توان آموزش طراح به معنای اخص آن دانست. در مقیاسی وسیع&zwnj;تر می&zwnj;توان به تاریخ معماری برای مرور تجربۀ زیست در طی زمان در یک جغرافیای معین رجوع کرد و با مطالعۀ سابقۀ رفتارها و تصرف&zwnj;های انجام&zwnj;شده برای زیستن و مأوا گزیدن و ساختن سرپناه، به چند و چون این کار و ملزومات عینی آن واقف شد و در طراحی به کار بست. (بهشتی، مرداد و شهریور۱۳۸۵؛ مهر و آبان ۱۳۸۵؛ بهمن و اسفند ۱۳۸۵)<br />
<p>۳. از انواع شیوه&zwnj;ها و پرسش&zwnj;ها در مراجعه به تاریخ معماری پرسشِ مورد توجه تاریخ&zwnj;نویسانِ هنر است. تاریخ هنر بیش از هر چیز مظاهر زیبایی را مورد مطالعه قرار می&zwnj;دهد و به واقعیت&zwnj;های تجسمی و تصویری و ویژگی&zwnj;های زیبایی&zwnj;شناسانة آن توجه دارد. تاریخ هنر چندان در بند شناخت پدیدآورندگان آثار نیست بلکه می&zwnj;خواهد بداند ایشان چه مفهومی از &laquo;زیبایی&raquo; نزد خود ساخته&zwnj;اند (گلیجانی&zwnj;مقدم، ۱۳۸۶، ۲۸و۲۹). در این دیدگاه، با در نظر گرفتن معماری به مثابه یکی از شاخه&zwnj;های هنر، آموزش تاریخ معماری از یک&zwnj;سو به دنبال تجربة هنری است و از سوی دیگردر پی تقویت قوة زیبایی&zwnj;شناسانه و تنظیم ذائقة هنری و توانایی قضاوت هنری دانشجو است (Otto, 2006, 50).</p>
۴. در تمام انواع مراجعه به تاریخ معماری و بررسی آثارْ فعالیت مشترک &laquo;نقد&raquo; وجود دارد؛ چه دربارة خود اثر و چه زمینه&zwnj;های اقتصادی و اجتماعی آن. به عقیدة برخی تاریخ و نقد و نظریه در معماری اموری غیر قابل تفکیک&zwnj;اند و به عبارتی نام&zwnj;های مختلف برای مفهومی واحدند. هیچ رجوعی به گذشته بدون داشتن نظریه و نقد بر اساس آن نظریه، منجر به هیچ فهم یا معرفت جدیدی نمی&zwnj;شود. لذا نقد عنصر محوری در مراجعه به تاریخ است و تقویت قوة نقد و تحلیل دانشجوی معماری هدفی است که بیش از همه در کار آموزش تاریخ معماری حاصل می&zwnj;شود. در این دیدگاه تقویت قوة نقد و تحلیل دانشجو از آن رو هدف است که طراحی خوب را حاصل نقادی خوب می&zwnj;داند و اثر معماری را، در اکثر موارد، بیش از آنکه محصول شهود بداند محصول تفکر منطقی و عقلی-علمی می&zwnj;داند. بدین ترتیب بهره&zwnj;گیری از سازوکارهای نقد تاریخ معماری، که دارای چارچوب&zwnj;های علمی و بنیان&zwnj;های نظری است، منجر به آموزش تفکر روش&zwnj;مند و افزایش توان قانونمندی ذهن می&zwnj;گردد (زرگر، ۱۳۷۴، ۴۲). بعضاً برای برآوردن این هدف سازوکارهای نقد و تحلیل آثار در تاریخ معماری به آتلیة طراحی نیز آورده می&zwnj;شود و دروس طراحی و تاریخ با یکدیگر ادغام می&zwnj;شوند (Zevi, 1970, 19؛ علائی، ۱۳۸۶).<br />
<p>۵. گفتیم که تاریخ و نقد و نظریه در معماری اموری غیر قابل تفکیک&zwnj;اند. بر همین مبنا، برخی هدف رجوع به تاریخ معماری را یافتن قاعده&zwnj;مندی&zwnj;ها و قوانین معماری دانسته&zwnj;اند. نزد ایشان اصلا طرح نظریۀ معماری به این معناست و این کار را جز با رجوع به تاریخ معماری میسر ندانسته&zwnj;اند (Moholy-Nagy, 1970, 41). نظریه اصولی عام برای تبیین امر واقع و پیش&zwnj;بینی و کنترل آن در آینده به دست می&zwnj;دهد؛ اما خود تنها با رجوع به امر واقع حاصل می&zwnj;شود، که ناچار در گذشته رخ داده است نه آینده. مفاهیم نهانی از امور گذشته انتزاع و در قالب نظریه&zwnj;ای تعمیم&zwnj;پذیر برای رویدادهای آینده بیان می&zwnj;شوند. از این رو مطالعة تاریخ معماری نه با هدف اقتباس از گذشته و نه با هدف دانستن راه&zwnj;حل&zwnj;های گذشته که با هدف درک عمیق از مفاهیم تاریخی و استخراج آنها باید صورت گیرد (Moholy-Nagy, 1970, 41). این نظریات می&zwnj;تواند در کار طراحی و تحلیل آثار معماری[۱] و یا در سازوکار آموزش معماری دستگیری کند.[۲]</p>
&nbsp;۶. اهداف دیگری که در رجوع به تاریخ معماری دنبال می&zwnj;شود واجد فهمی متفاوت از تاریخ معماری است. رجوع به تاریخ معماری می&zwnj;تواند برای بازخوانی یا عرضۀ روایت&zwnj;های نو و تفسیرهای جدید و معانی متفاوت از آثار و رویدادهای تاریخ معماری باشد. این سبب غنای تجربۀ انسان&zwnj;ها از مکان&zwnj;ها می&zwnj;شود.[۴] قوة &laquo;تفسیر&raquo; پای در قوة &laquo;تخیل&raquo; دارد. اگرچه نقد و تحلیل به تفکر منطقی مدد می&zwnj;رساند، تفسیر از قوة خیال مدد می&zwnj;گیرد و یاریگر آن خواهد شد. اما مهمتر از آن، اگربه سراغ تاریخ معماری در جستجوی معانی برویم، معنای جدیدی از تاریخ معماری حاصل می&zwnj;شود. با این هدف، تاریخ معماری به&zwnj;مثابه اندوختة معانی دریافتة بشر است و مراجعه به تاریخ برای فهم و استفاده از سرمایة معنوی اندوخته&zwnj;شده&zwnj;ای که به آدمی &laquo;پایگاه وجودی&raquo; می&zwnj;بخشد ضروری است (نوربرگ-شولتس، ۱۳۸۶، ۵۴۵- ۵۴۷).[۴]<br />
<p>۷.&nbsp; گروهی نیز هدف از رجوع به تاریخ معماری را&nbsp; فهم و تبیین مقام و موقع انسان امروز در سلسلة پیوستة تصرف در محیط و خلق فضای انسان&zwnj;ساخت می&zwnj;دانند. در نگاه ایشان، به&zwnj;سان &laquo;دوندگان ماراتن&raquo;، مشعل معانی و دانش&zwnj;های مادی و معنوی از فرهنگ و تمدنی به فرهنگ و تمدنی دیگر دست به دست شده تا به امروزیان رسیده است (Moholy-Nagy, 1970, 39-40; Jacobs, 1970, 48). عدم فهم این مسیر و موقعیت منجر به انتخاب&zwnj;های نادرست در برهه&zwnj;های حساس تاریخی می&zwnj;شود. این نظر با قرائت تاریخ معماری به&zwnj;مثابه اندوختۀ معانی دریافتة بشر قرابت دارد.</p>
<p>۸. می&zwnj;توان شناخت مفاهیم تاریخی و طرح نظریه را به یافتن دیدگاه و کسب بینش و بصیرت درونی[۵] تعمیم داد. دریافتن بینش درونی منجر به شکل&zwnj;گیری اندیشه&zwnj;ای در معمار می&zwnj;شود که می&zwnj;تواند آبشخور و مرجعی برای طرح و بسط نظریه در معماری گردد. از همین رو است که&nbsp; تاریخ معماری را بالقوه واجد بنیان فلسفی برای اعمال و اندیشه&zwnj;ها دانسته&zwnj;اند (Jacobs, 1970, 48; Otto, 2006, 50). در این صورت هدف نه آموزش که تربیت و پروش است. برخی قائلند که برای معمار شدن باید &laquo;احوال&raquo; معماران را درک کرد؛[۶] و این بینش از طریق تأمل در &laquo;بینش&raquo; یا به عبارتی &laquo;احوال&raquo;&nbsp; معماران یا بزرگ&zwnj;معماران گذشته کسب می&zwnj;شود. در عین حال تحقیق در احوال آن معمار می&zwnj;تواند به مثابه آیینة احوال محقق (دانشجو) باشد و به او دربارة خودش خبر دهد و معرفتی درونی اعطا کند.</p>
<p>احتمالا همین ویژگی&zwnj;های تاریخ معماری سبب شده که عده&zwnj;ای بر این عقیده باشند که فایدة مهم دیگری که به&zwnj;طور عام از طریق تتبع و تحقیق نظری برای دانشجو (معمار) حاصل می&zwnj;شود، شکل دادن به فرهنگ و شخصیت او و اهالی مدرسة معماری است. دروس تاریخ معماری قابلیت انگیختن اشتیاق و طلب درونی دانشجو را به سمت و سوی موضوعاتی مهم و مشخص دارد و از همین رو می&zwnj;تواند به افکار دانشجو و شخصیت او شکل دهد؛ و این به خودی خود می&zwnj;تواند به مثابه هدفی مستقل شناخته شود (Zevi, 1970, 19).[۷] به&zwnj;عبارتی هدفْ اندیشمند کردن معمار یا تربیت معمار-اندیشمند یا معمار-روشنفکر است و اندیشیدنِ معمار در تاریخ معماری نه صرفاً به ظاهرِ آثار ــ اعم از فرم و ساخت و... ــ که به ایده&zwnj;ها و اندیشه&zwnj;هایی است که ظاهر آثار را پدید آورده&zwnj;اند (کالینز، ۱۳۷۵، ۷-۹). بعضی بر این هدف خرده می&zwnj;گیرند؛ چرا که از نظر ایشان چنین هدفگذاری&zwnj;ای بسیاری از جزییات و ظرایف معمارانه را در بررسی تاریخ معماری از نظر دور می&zwnj;کند (حاجی&zwnj;قاسمی، ۱۳۹۰).</p>
<p>۹.&nbsp; توجه به هدف فوق در مطالعة تاریخ معماری منجر به اندیشیدن به موضوعی می&zwnj;شود که امروزه به عنوان غایت و انگیزة آموزش تاریخ معماری نزد بسیاری محل بحث و تأمل&nbsp; بوده است: &laquo;هویت&raquo;. از جملة اهدافی که در مطالعه و آموزش تاریخ معماری دنبال می&zwnj;شود احیای هویت است. در وجود نسبت و رابطه&zwnj;ای میان هویت با گذشته توافق نظر وجود دارد (گلیجانی&zwnj;مقدم، ۱۳۸۶،۷۴و۷۵). احتمالا منشأ این توافق آن است که شناخت یا احیای هویت عمیقا با معرفت دیگری پیوند خورده که نزد صاحب&zwnj;نظران فلسفة تاریخ غایت مطالعۀ تاریخ است: &laquo;خودشناسیِ&raquo; انسان.[۸] &nbsp;فهم و احیای هویت محصول و ملازم خودشناسی است و احیای هویت، که به تعبیری همان معرفت به خویشتن است، با مطالعة تاریخ و از جمله تاریخ معماری حاصل می&zwnj;شود. در این صورت، تاریخ معماری را باید چنان مطالعه کنیم که به شناخت از خودمان بینجامد. این هدف را می&zwnj;توان به نوعی جامع اهداف اخیر دانست.</p>
<p>&nbsp;نزد افراد مختلف ممکن است یک یا چند از اینها در رجوع به تاریخ معماری غایت باشد. مهم است که به خاطر داشته باشیم در میان این اهداف و غایاتْ &laquo;تاریخ معماری&raquo; صرفا یک مشترک لفظی است و با انتخاب هر هدف تعریفش و در نتیجه لوازم و روش آموختنش متفاوت می&zwnj;شود.[۹]</p>
<br />
<p><strong>پی&zwnj;نوشت&zwnj;ها</strong><br />[۱] نمونۀ این انتزاع تعبیر موهوی ناجی از &laquo;مفهوم&zwnj;های تاریخی&raquo; است که به تعبیری شالودة نظریة او درباره معماری است و چنین برمی&zwnj;شمردشان: عمودیّت (Verticality)، تسلسل فضا (Space progression)، به&zwnj;پیمانه و تعدیل کردن (Modulation and Modification)، طراحی ساختاریافته (Structured planning)، نمادپردازی هنری-فضایی (Art-space Symbolism)، تداوم فضایی-فرمی (Space-form Continuity). (Moholy-Nagy, 1970, 41-43)<br />[۲] نمونۀ آن انتزاع اصول و مفاهیم شیوة استاد- شاگردی (Apprenticeship) از شکل قدیمش و تعمیم آن به صورتی سازگار با امروز.<br />[۳] این رویکرد را در کتاب ذیل می&zwnj;توانید ببینید: Arnold 2004, p.1,2<br />[۴] نوربرگ-شولتس تاریخ معماری را تاریخ امکان&zwnj;های وجودی معرفی می&zwnj;کند و باور دارد که با مطالعة تاریخ معماری در می&shy;یابیم که &laquo;چگونه انسان در اوضاع و احوال گوناگون پایگاه وجودی یافت و از این رو می&shy;تواند ما را در بازپروری حساسیت&zwnj;مان به شخصیت&zwnj;های محیطی و بهبود فهم&shy;مان از رابطة میان انسان و محیطش کمک کند.&raquo; (نوربرگ-شولتس، ۱۳۸۶، ۵۴۵- ۵۴۷)<br />[۵] Insight<br />[۶] در این باره نک: جواد خسروی، ۱۳۸۹. این هدفگذاری در مطالعة تاریخ معماری همچنین ملازم این نکته است که فهم سنّت معماری مستلزم فهم بینش معماران سازنده یا عمل&zwnj;کننده به آن سنّت معماری است.<br />[۷] در این باره همچنین نک:Deal and Peterson, 2003.<br />[۸] &laquo;تاریخ برای خودشناسی است [...] خودشناسی به این معناست که اولا بدانید انسان بودن چیست؛ ثانیا بدانید بودنِ آن نوع انسانی که شما هستید و هیچ کس نیست چیست؛ و ثالثاً بدانید بودنِ آن نوع انسانی که شما هستید و هیچ کس دیگر نیست چیست. خودشناسی یعنی اینکه بدانید چه می&zwnj;توانید بکنید و از آنجا که هیچ کس نمی&zwnj;داند چه می&zwnj;تواند بکند مگر آنکه سعی کند و تنها سرنخ آنچه انسان می&zwnj;تواند بکند چیزی است که کرده است. پس ارزش تاریخ آن است که به ما می&zwnj;آموزد انسان چه کرده است و به این ترتیب انسان چیست.&raquo; (کالینگوود، ۱۳۸۵، ۱۸)<br />[۹] این نوشته، با کمی ویرایش، برگرفته از مقاله&zwnj;ای با همین عنوان در شمارۀ سی&zwnj;ام و سی&zwnj;ویکم مجلۀ کارافن (بهار و تابستان ۱۳۹۱) است.</p>
<p><strong>منابع</strong></p>
<p>بهشتی، سیدمحمد. &laquo;مهندسی ایرانی&raquo;. در معمار، ش۴۱ (بهمن و اسفند۱۳۸۵).</p>
<p>حاجی&zwnj;قاسمی، کامبیز (۱۴/ ۱۰/ ۱۳۹۰)، گفتگوی شخصی با محمدمهدی عبداله&zwnj;زاده، دفتر کار مهندس حاجی&zwnj;قاسمی، تهران.</p>
<p>خسروی، جواد (۱۳۸۹)، ذکر استاد قوام&zwnj;الدین شیرازی طیان: تقدیر و تدبیر و هوای مسکن مألوف، پایان&zwnj;نامه کارشناسی ارشد مطالعات معماری ایران، دانشگاه شهید بهشتی، تهران.</p>
<p>زرگر، اکبر (پاییز و زمستان ۱۳۷۴)، &laquo;جایگاه درس تاریخ معماری در آموزش معماری&raquo;، در: صفه، ش۱۹و۲۰، ص۳۶- ۴۳.</p>
<p>کالینز، پیتر (۱۳۷۵)، تاریخ تئوری معماری: دگرگونی آرمان&zwnj;ها در معماری مدرن، ترجمة حسین حسن&zwnj;پور، قطره، تهران.</p>
<p>کالینگوود، رابین جورج (۱۳۸۵)، مفهوم کلی تاریخ، ترجمة علی&zwnj;اکبر مهدیان، اختران، تهران.</p>
<p>کانوی، هیزل و راوئن رونیش (پاییز و زمستان ۱۳۸۴)،&nbsp; &laquo;تاریخ معماری چیست؟&raquo;، ترجمة حمیدرضا خوئی. در: گلستان هنر، ش۲، ص۲۴- ۳۶.</p>
<p>گلیجانی&zwnj;مقدم، نسرین (۱۳۸۶)، تاریخ&zwnj;شناسی معماری ایران، دانشگاه تهران، تهران.</p>
<p>نوربرگ-شولتس، کریستیان (۱۳۸۶)، معنا در معماری غرب، ترجمة مهرداد قیومی بیدهندی، فرهنگستان هنر، تهران.</p>
<p dir="ltr">Arnold, Dana (2004), Architecture as Experience: Radical Change in Spatial Practice, Routledge, London.</p>
<p dir="ltr">Collins, Peter (1970), "The Interrelated Roles of History, Theory, and Criticism in the Process of Architectural Design", In Marcus Whiffen, The History, Theory and Criticism of Architecture, M.I.T Press, Cambridge.</p>
<p dir="ltr">Deal, Terrence E. and Kent D. Peterson (2003), Shaping School Culture: the Heart of Leadership, Jossey-Bass, San Francisco.</p>
<p dir="ltr">Jacobs, Stephen W (1970), "History: an Orientation for the Architect", In Marcus Whiffen, The History, Theory and Criticism of Architecture, M.I.T Press, Cambridge.</p>
<p dir="ltr">Leach, Andrew, (2010), What is Architectural History, Polity Press, Cambridge.</p>
<p dir="ltr">Moholy-Nagy, Sibyl (1970), "The Canon of Architectural History", In Marcus Whiffen, The History, Theory and Criticism of Architecture, M.I.T Press, Cambridge.</p>
<p dir="ltr">Otto, Christian F. (2006), "Program and programs". In Dana Arnold, Elvan Altan Ergut and Belgin Turan &Ouml;zkaya, Rethinking Architectural Historiography. Routledge, London.</p>
<p dir="ltr">Zevi, Bruno (1970), "History as a Method of Teaching Architecture". In Marcus Whiffen, The History, Theory and Criticism of Architecture, M.I.T Press, Cambridge.</p>
<p>&nbsp;</p>
</div>