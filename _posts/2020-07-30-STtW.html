--- 
title: "مدرنیسم، انقلابی و انحطاطی" 
authors: m.najafi 
types: blog 
featured: false
slug: STtW 
--- 
<p style="text-align: justify;">نجف دریابندری در مقدمۀ ترجمه&zwnj;اش از <em>رگتایم</em>&nbsp;به شرح ماهیت آن به مثابۀ &laquo;رمان نو&raquo; پرداخته و به این منظور هنر مدرن را، مختصر و مفید، تبیین کرده است؛ از جوهر انقلاب مدرنیسم نوشته و جریان انحطاطی آن را برملا کرده است. تبیین او برای فهم معماری مدرن نیز روشنگر است، نه فقط از این رو که از معماری و مدرنیست نام&zwnj;آور آن، لوکوربوزیه، مثال آورده، بلکه از این رو که در پیوند با ادبیات مدرن به معماری پرداخته و از کلیت جنبش مدرن سخن گفته و مهم&zwnj;تر آنکه، با بیان شیوا پیچیدگی&zwnj;های موضوع را صراحت بخشیده و فهم تازه&zwnj;ای را میسر کرده است، همانچه مرا بر سر ذوق آورده و به نگاشتن این سطور واداشته است:[1]&zwnj;</p>
<p style="text-align: justify;">مدرنیست&zwnj;ها چه می&zwnj;خواستند؟ در حدود اوایل قرن بیستم، شیوه&zwnj;های موجود در هنر و ادبیاتْ کهنه به نظر می&zwnj;رسید، زیرا مبتنی بر نگاه و ماحصل شرایطی بود که منسوخ یا محکوم شده بود. مدرنیست&zwnj;ها شیوه&zwnj;های تازه&zwnj;ای را جستجو می&zwnj;کردند که بر نگاه و شرایط تازه مبتنی باشد، از واقعیت موجود سرچشمه بگیرد، و به اقتضائات تازۀ زمانه پاسخ دهد، آنچه می&zwnj;توانست خود واقعیت تازه&zwnj;ای بیافریند. اصل اساسی مدرنیسم و شعار اصلی پیشگامان آن همین ضرورت هم&zwnj;خوانی صناعت هنری با اقتضائات واقعیت موجود و پرهیز از تحمیل اقتضای ذهن یا منِ هنرمند بود. به باور جیمز جویس، &laquo;اقتضای موضوع و مادۀ داستان باید صناعت نویسنده را معین کند&raquo; و به گفتۀ لوکوربوزیه، &laquo;ضرورت&zwnj;های عملی و درونی ساختمان باید تعیین&zwnj;کنندۀ خطوط بیرونی آن باشد&raquo;.[2] &nbsp;&nbsp;&nbsp;</p>
<p style="text-align: justify;">ولی گویا فهم این اصل و عمل به آن سخت دشوار است، زیرا در مقابل نوادری که آن را دریافته و محقق کرده&zwnj;اند، انبوه مقلدانی به عرصه آمده&zwnj;اند، که اگرچه شیفتۀ امثال جویس و لوکوربوزیه&zwnj;اند و متعصبانه حامی مدرنیسم و نافی غیر آن، اصل مذکور را وارونه&zwnj; تعبیر کرده&zwnj;اند و آن را به ضد خود بدل ساخته&zwnj;اند. از میان همۀ شیوه&zwnj;ها و آزمایش&zwnj;های جویس برای کاوش واقعیت شیوۀ &laquo;جریان ذهن&raquo; را برگزیده&zwnj;اند و بدون آنکه غایت آن را دریابند، از واقعیتْ بریده&zwnj; و در هزارتوی ذهنیات به خود مشغول شده&zwnj;اند. جویس محتوای ذهن آدم&zwnj;های داستان را می&zwnj;کاود و واقعیت را عمق می&zwnj;بخشد،[3] ولی مقلدانِ بی&zwnj;نصیبش چشم بر واقعیت بیرونی می&zwnj;بندند و در شرح تجربیات درونی&zwnj;شان پرحرفی می&zwnj;کنند. لوکوربوزیه به سبب اولویت عملکرد بر فرم از خیر تقارن می&zwnj;گذرد و در جستجوی پاسخِ درخور به اقتضائاتِ تازۀ زندگی فرم&zwnj;های تازه را می&zwnj;آزماید، ولی مقلدان کم&zwnj;مایه&zwnj;اش پرهیز از تقارن را سرلوحۀ خود می&zwnj;کنند و همّ خود را صرف خلق ــ بهتر است بگوییم جعلِ ــ صورت&zwnj;های بی&zwnj;سابقه می&zwnj;کنند. غالب بناهای کج و کوله&zwnj;ای که به عنوان معماری مدرن در شهرهای معاصر سبز شده&zwnj;اند شاهدان ناگوار این خطای بنیادین&zwnj; است، خطایی که نه فقط چشم معمار را به واقعیت بسته بلکه منِ بادکرده&zwnj;اش را بر همه چیز تحمیل کرده و پسندِ چشمش را معیار واقعیتی ساخته است که خلق می&zwnj;کند.</p>
<p style="text-align: justify;">مدرنیسم جسور و بازیگوش است، نه به این معنی که از نظم و منطق تن می&zwnj;زند یا سهل&zwnj;انگاری و بی&zwnj;قیدی را می&zwnj;پسندد، بلکه از این رو که جستجوگر و آزمایشگر است و برای یافتن پاسخ پرسش&zwnj;های تازه خطر می&zwnj;کند، قیدها را می&zwnj;گسلد، و در انواع شیوه&zwnj;ها طبع&zwnj;آزمایی می&zwnj;کند؛ همۀ اینها برای این است که پاسخ درخوری برای اقتضائات زمانه&zwnj;اش بیابد و نظم جدیدی در افکند، نه اینکه صرفاً برای تمایز با دیگران صورت تازه&zwnj;ای وضع کند و علیه نظم موجود بی&zwnj;نظمی و آشفتگی را حاکم کند.</p>
<p style="text-align: justify;">مدرنیسمِ انحطاطی همزاد مدرنیسمِ انقلابی است. انحراف از جریان اصلی و برساختن صورت&zwnj;های جعلی قاعده&zwnj;ای در تاریخ بشر است؛ تقریباً هر جریان پالوده&zwnj;ای به صورت&zwnj; بدلیِ خود آلوده شده و هیچ فکر اصیلی از بدفهمی در امان نمانده است؛ مدرنیسم انحطاطی بر مدرنیسم انقلابی سایه انداخته، پیش&zwnj;تاز شده، خود را به اعتبار اصلش قالب کرده، و ابتذالشْ اصل را از اعتبار انداخته است؛ اما تشخیص مدرنیسم اصلی و بدلی ضروری است، هم از این رو که از درک انقلاب مدرنیسم و تجربۀ گرانبهایش محروم نمانیم و هم اینکه به انحطاط آن دچار نشویم و از مشارکت در بساط جاعلانه&zwnj;اش در امان بمانیم. &nbsp;&nbsp;</p>
<p style="text-align: justify; padding-right: 40px;"><br /><br /><span style="font-size: 10pt;">[1] این متن تعبیر و تفسیری است ــ یا ملهم است ــ از وجوهی از شرح دریابندری بر مدرنیسم، مبتنی بر این نوشته: نجف دریابندری. &laquo;رگتایم/ ای. ال. دکتروف: یک آزمایش در رمان نو&raquo;، در&nbsp;از این لحاظ.</span><br /><span style="font-size: 10pt;">[2] آنچه در مانیفست سه&zwnj;کلمه&zwnj;ای لویی سالیوان مشهور شده است: Form follows function</span><br /><span style="font-size: 10pt;">[3] به باور دریابندری، جویس به سنت رئالیسم تعلق دارد و آن را به پیش می&zwnj;برد (همان، ص ۴۲).&nbsp;</span></p>