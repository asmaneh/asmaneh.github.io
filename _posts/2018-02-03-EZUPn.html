--- 
title: "باز‌اندیشی در تاریخ‌گذاری و کارکرد سازه‌های آبی شوشتر: پل بند شادروان" 
authors: soroush 
types: blog 
tags: سازه‌های آبی شوشتر,تاریخ‌گذاری,کارکرد,پل بند شادروان,پل شادروان,بند شادروان,مهرنوش سروش,آسمانه,مطالعات معماری ایران,تاریخ معماری,تاریخ پل‌سازی,پل‌های ساسانی,معماری ساسانی,ساسانیان 
featured: false
slug: EZUPn 
excerpt: "شاهنشاهی ساسانی جایگاهی خاص در تاریخ آبیاری و مهندسی آبی دارد. سازه‌های آبی بسیاری از جمله پل‌ها و بندها و کانال‌ها و آبگیرها در جوار رودخانه‌های دائمی عراق و خوزستان و فارس، به دورۀ‌ ساسانی و به خصوص به شاهان قدرتمند این امپراطوری، شاپور اول، اردشیر اول و دوم، و خسرو اول نسبت داده می‌شوند." 
--- 
<div>
<div>
<p style="text-align: justify;">شاهنشاهی ساسانی جایگاهی خاص در تاریخ آبیاری و مهندسی آبی دارد. سازه&zwnj;های آبی بسیاری از جمله پل&zwnj;ها و بندها و کانال&zwnj;ها و آبگیرها در جوار رودخانه&zwnj;های دائمی عراق و خوزستان و فارس، به دورۀ&zwnj; ساسانی و به خصوص به شاهان قدرتمند این امپراطوری، شاپور اول، اردشیر اول و دوم، و خسرو اول نسبت داده می&zwnj;شوند. برخی از این سازه&zwnj;ها توسط نویسندگان مسلمان سده&zwnj;های میانه به دورۀ ساسانی نسبت داده شده&zwnj;اند. برخی دیگر را نخستین بار سیاحان اروپایی به ساسانیان منتسب کرده&zwnj;اند.&nbsp;به تبع از این روند، تاکنون نیز هرجا اثری از سازۀ آبی کهنی بوده است که تاریخ&zwnj;گذاری آن ناممکن بوده است، عموماً ساسانی دانسته شده است. در اینکه در دورۀ&zwnj; ساسانی سرمایه&zwnj;گذاری&zwnj;های قابل توجهی در برپایی و بهبود زیرساخت&zwnj;های آبیاری و کشاورزی صورت گرفته است شکی نیست.۱&nbsp;اما انتساب بسیاری از سازه&zwnj;های آبی به دورۀ ساسانی، برپایه&zwnj;های نامطمئن یا حتی بدون &zwnj;پایه است. گاه حتی کارکردهای این سازه&zwnj;ها نیز برما روشن نیست و اطلاق عناوینی چون پل و بند به برخی بقایای معماری در رودخانه&zwnj;ها افواهی است. در خلال پژوهش دکتری که دربارۀ تاریخ آبیاری در دشت میاناب شوشتر انجام دادم، براساس منابع متنی و باستان&zwnj;شناسی و دورسنجی، تاریخ&zwnj;گذاری و کارکرد برخی از سازه&zwnj;های تاریخی آبی شوشتر را بازنگری کردم. روش پژوهش به طور خلاصه براین اساس بود که با مستندسازی دقیق تمام شبکۀ آبیاری دشت میاناب براساس تصاویر هوایی و ماهواره&zwnj;ای، از منبع تا پایانه&zwnj;های انتهایی کانال&zwnj;ها، و با بررسی کدهای ارتفاعی دشت، درک بهتری از ساختار شبکۀ&zwnj; آبیاری و مراحل تکامل آن و اجزای کارکردی هر مرحله به دست داده شود. براساس این فهم کلی، آنگاه منابع متنی و شواهد معماری و تصویری نیز به خدمت گرفته شدند تا در مورد تاریخچه و کارکرد سازه&zwnj;های آبی نیز تعمق شود. در این نوشتار به شرح مختصر یافته&zwnj;هایم دربارۀ یکی از مهم&zwnj;ترین بناهای شوشتر و یکی از مشهورترین آثار منتسب به ساسانیان، یعنی پل&zwnj;ـ&zwnj;بند شادروان شوشتر می&zwnj;پردازم.&nbsp;&nbsp;</p>
<br />
<p style="text-align: justify;">پل-بند شادروان، آنگونه که از نامش پیداست از دو بخش، بند و پل، تشکیل شده است. هیچ&zwnj;کدام از این دو ساختار تاکنون به روش قابل اتکایی تاریخ&zwnj;گذاری نشده&zwnj;اند. &laquo;شادروان تستر&raquo; را متون تاریخی و جغرافیایی اسلامی به عنوان یکی از آثار معظم شاهان ساسانی به کرات یادکرده و گاه آن را از عجایب روزگار دانسته&zwnj;اند. کارکرد بند شادروان به نظر روشن می&zwnj;آید زیرا دهانۀ ورودی کانال داریون که دشت میاناب را آبیاری می&zwnj;کند پشت آن قرار دارد. معلوم است که هدف از ایجاد بند افزایش تراز آب در سردهانۀ&zwnj; داریون بوده&zwnj;است. به دلایل مختلف، به خصوص به این دلیل که کانال داریون دست کم از صدر اسلام به روزگار دارا، از پادشاهان پیش از ساسانی، منتسب بوده، برخی پژوهشگران محتمل دانسته&zwnj;اند که بند شادروان حتی پیش از ساسانیان وجود داشته است. پژوهشهای نگارنده تأیید می&zwnj;کند که پیش از دوران ساسانی نیز، محل اصلی آبگیری برای دشت میاناب حوالی سردهانۀ کنونی داریون بوده است بنابراین احتمال وجود سازه&zwnj;ای متقدم&zwnj;تر در این محل وجود دارد. احتمال قوی&zwnj;تر این است که گردۀ سنگی در این محل، از نوعی که در بالادست رودخانه&zwnj;های خوزستان فراوان است، به طور طبیعی آب را در این محل بالا می&zwnj;آورده است و در دورۀ ساسانی با ساخت بندی، آبگیری در این محل را بهتر کرده باشند.</p>
<br />
<p style="text-align: justify;">اما تاریخ&zwnj;گذاری پل شادروان به دورۀ ساسانی است که محل تردید نگارنده است. بنایی که متون صدر اسلام به آن اشاره کرده&zwnj;اند تنها &laquo;شادروان&raquo; خوانده شده است و معلوم نیست که شامل چه ساختارهایی بوده است. اتفاقاً معنی واژۀ شادروان وساختارهای وابسته به آن موضوع پژوهشهای مختلفی بوده است.۲&nbsp;تنها پژوهشگری که مشکل تاریخ&zwnj;گذاری پل شادروان را، مجزا از بند، مورد بررسی قرار داده است، فن کیندرن بوده است. مشکل ذکرنشدن پل شادروان در متون صدر اسلام را از طریق توضیح تخریب بنا بلافاصله در صدر اسلام و تعمیری در همان صدر اسلام که در تواریخ نیامده است، و تخریب آن در سده&zwnj;های بعدی توضیح داده&zwnj;است.۳&nbsp;کرزن اولین کسی است که به تخریب این پل در صدر اسلام اشاره کرده است. او تخریب پل را به حجاج بن یوسف نسبت داده است بدون اینکه منبع این ادعا را بنویسد.&nbsp;۴&nbsp;به احتمال قوی، منبع او یکی از دو تاریخ محلی شوشتر، تذکرۀ شوشتر یا تحفة العالم، بوده است. اما ماجرای نبرد حجاج با شبیب در شوشتر، مثل اغلب دیگر داستان&zwnj;های این دو کتاب آمیخته با افسانه است و صحت تاریخی ندارد. نبرد حجاج با شبیب نیز اساساً در اهواز رخ داد.۵&nbsp;به عقیدۀ نگارنده، توضیح محتمل&zwnj;تر آن است که در صدر اسلام پلی روی این بند نبوده است. پل شادروان بنایی عظیم و عجیب است به طوری که هر سیاحتگری که در اوایل دوران مدرن از این محل عبور کرده است شرحی از آن داده و از مهندسی آن ابراز شگفتی کرده&zwnj;است. جای تعجب است که هیچ کدام از سیاحتگران، تاریخ&zwnj;نویسان یا جفرافی&zwnj;دانان صدر اسلام اشاره&zwnj;ای به خرابه&zwnj;های آن که می&zwnj;بایست اتفاقاً در زمانی نزدیک به ساسانی سالم&zwnj;تر و تأثیرگذارتر بوده باشد نکرده&zwnj;اند. از متون اولیۀ اسلامی، تنها تاریخ یعقوبی، در گذاره&zwnj;ای منفک، که در توصیف واقعه&zwnj;ای نیست، می&zwnj;نویسد که اسرای رومی برای شاپور پلی روی نهر تستر پلی ساختند. حتی معلوم نیست که منظور یعقوبی پلی در محل فعلی شادروان بوده باشد زیرا بالادست رود کارون در بسیاری از متون اولیۀ اسلامی نهر تستر خوانده شده است. یعقوبی در ذکر مشابهی درمورد شوشتر، رود مسرقان و رود کارون را با یکدیگر اشتباه می&zwnj;گیرد که صحت گزارۀ بالا را بیشتر موردتردید قرار می&zwnj;دهد. اتفاقاً با دقت به شواهد متنی، دلایل بیشتری برای اینکه پلی روی بند نبوده است می&zwnj;یابیم. دینوری در شرح وقایع سال ۳۹ هجری به تعقیب خوارج روی جسر (پل قایقی) شوشتر اشاره می&zwnj;کند. ابن مسکویه نیز به محاصرۀ شوشتر در سال ۳۱۹ هجری اشاره می&zwnj;کند که در خلال آن جسر شوشتر را قطع کردند. مقدسی و ابن بطوطه نیز که دیدارشان از شوشتر را، به ترتیب در سده&zwnj;های چهارم و ششم هجری، به تفصیل شرح داده&zwnj;اند از روی جسری که در نزدیکی شادروان به سمت دزفول بسته بودند گذر کردند ولی اشاره&zwnj;ای به خرابه&zwnj;های پلی نکرده&zwnj;اند. اگر فرض کنیم که این پل ساسانی در تمام این قرون تخریب شده بوده است، با درنظر گرفتن جریان خروشان کارون که پیش از بستن سدهای مدرن حتی شدیدتر بوده است، محتمل نیست که چیزی از این سازه باقی مانده باشد که با تعمیری بعد از سدۀ ششم هجری قابل تبدیل به پل فعلی بوده باشد. مطالعۀ تصاویر تخریب سریع پل شادروان در دهه&zwnj;های اخیر به خوبی نشان می&zwnj;دهد که ظرف یکی دو سده نمی&zwnj;بایست چیزی از ساختار پل باقی می&zwnj;ماند.</p>
<br />
<p style="text-align: justify;">براین اساس به نظر می&zwnj;رسد پلی که امروز روی بند شادروان قرار دارد بین قرن ششم هجری (چهاردهم میلادی) و قرن هفدهم میلادی وقتی که از وجود آن مطلع می&zwnj;شویم ساخته شده است. حتی فن روگن، مهندس بلژیکی&zwnj;ای که به خاطر مطالعاتش روی سازه&zwnj;های آبی خوزستان مشهور است، از تفاوت ساختار میان بند ساسانی شوشتر و بند ساسانی دزفول ابراز تعجب می&zwnj;کند. او حدس می&zwnj;زند که این دو بنا سازندگان مختلفی داشته&zwnj;اند.۶&nbsp;برای بسیاری از ایرانیان، حتی پژوهشگران، پذیرش اینکه سازۀ آبی مهمی خارج از دوران اقتدار پادشاهی&zwnj;های مهم ساخته شده باشد دشوار است. بسیاری، به شک در تاریخ&zwnj;گذاری بناهای منتسب به ساسانیان حساسیت بیشتری دارند زیرا شکوه و عظمت ایران در دورۀ ساسانی جنبه&zwnj;ای هویتی و ملی&zwnj;گرایانه نیز پیدا کرده است. مطالعات باستان&zwnj;شناسی قابل توجهی، در مورد پل&zwnj;ها به خصوص روی رودخانه&zwnj;های اروپا انجام شده&zwnj;است که نشان می&zwnj;دهد همان&zwnj;اندازه تابع تغییرات رژیم و بستر رودخانه&zwnj;ها در طول زمان است که تابع شرایط سیاسی و اجتماعی.۷&nbsp;فهم سازه&zwnj;های آبی به دلیل عمر طولانی آنها، تغییرات مکرر، و نداشتن کتیبه و اسناد تاریخی مثل مساجد و مدرسه&zwnj;ها و آب&zwnj;انبارها، بسیار دشوار است و لازم است هنگام مواجهه با بناهای تاریخی آبی، از هرنوع پیش&zwnj;داوری پرهیز شود و هرفرض و گزاره به دقت راستی&zwnj;آزمایی شود.</p>
</div>
</div>
<div>۱. اگرچه مقیاس این اقدامات، اهداف آن و نقش دولت مرکزی قابل بحث است که در این مجال نمی&zwnj;گنجد.</div>
<div style="text-align: right;">۲. نک، خضرایی، عماد، &laquo;پل&zwnj;بند شادروان و دشواری&zwnj;های مطالعات تاریخی شوشتر&raquo;، گلستان هنر ۱۳، پاییز ۱۳۷۸.</div>
<ul dir="ltr">
<li style="text-align: left;">
<div style="text-align: left;">3. Verkinderen, P. (2009). Tigris, Euphrates, Kārūn, Karkheh, Jarrahi, Tracking the Traces of Five Rivers in Lower Iraq and Khūzistān in the Early Islam Period. Universiteit Gent, p. 274.</div>
</li>
<li style="text-align: left;">
<div>4. Curzon, G. N. C. (1892). Persia and the Persian question. London: Longmans, Green. v2, p. 374.</div>
</li>
<li style="text-align: left;">
<div>5. Yāqūt al-Ḥamawī. (1955). Mu&rsquo;jam al-buldān. Beirut: Dār Ṣādir. v2, p.443. Ḫalīfa b. Ḫayyāt. (1995). Tārīḫ Ḫalīfa b. Ḫayyāt. (H. G. Fawwaz &amp; M. N. Fawwaz, Eds.). Beirut: Dār al-Kutub al-ʻIlmīyah. p.172.</div>
</li>
<li style="text-align: left;">
<div>6. Graadt Van Roggen, D. L. (1906). Notice Sur Les Anciens Travaux Hydrauliques Susiane. In M&eacute;moires de la D&eacute;l&eacute;gation en Perse. Paris: E. Leroux.</div>
</li>
<li>
<div style="text-align: left;">7. Edgeworth, M., &amp; Christie, N. (2011). The archaeology of crossing places. In Arch&auml;ologie der Br&uuml;cken: Vorgeschichte, Antike, Mittelalter, Neuzeit. Regensburg: Verlag Friedrich Pustet.</div>
<div><br />
<p style="text-align: left;">Courtney, P. (2009). Crossing the Trent: the Hemington bridges in local and regional context. In S. Ripper &amp; L. P. Cooper (Eds.), Hemington bridges: the excavation of three medieval bridges at Hemington Quarry, near Castle Donington, Leicestershire. Leicester: School of Archaeology &amp; Ancient History, University of Leicester.</p>
<br />
<p style="text-align: left;">Cooper, A. (2006). Bridges, Law and Power in Medieval England, 700-1400. Boydell and Brewer.</p>
<br />
<p style="text-align: left;">Harrison, D. (2010). The bridges of medieval England transport and society 400 - 1800. Oxford: Oxford University Press</p>
</div>
</li>
</ul>