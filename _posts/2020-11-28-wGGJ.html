--- 
title: "عیلام را دریابیم..." 
authors: r.mojtahedzadeh 
types: blog 
featured: false
slug: wGGJ 
--- 
<p>در هفته&zwnj;های اخیر دو خبر پیرامون یکی از کهن&zwnj;ترین تمدن&zwnj;های حوزۀ فرهنگی ایران زمین، یعنی تمدن عیلام/ایلام، همزمان بر آنتن خبرگزاری&zwnj;ها قرار گرفت. یکی خبر کشف بزرگترین گور باستانی کشور در روستای سادات محمودی کهگلویه متعلق به دوره عیلام (به احتمال زیاد عیلام نو)&nbsp; [۱] و دیگری خبر تعرض به حریم معبد چغازنبیل، اثری باشکوه و یگانه از عیلام میانه [۲]. خبر اول از آن نظر اهمیت دارد که آخرین سابقۀ کشف چنین گورهایی به سال ۱۳۶۱ (۱۹۸۲م.) در نزدیکی بهبهان بازمی&zwnj;گردد و اشیاء و یافته&zwnj;های باستان&zwnj;شناسی حاصل از آن، که امروزه به عنوان مجموعه یا گنجینۀ ارجان شناخته می&zwnj;شود، تغییراتی مهم و بعضاً بنیادی در دنیای عیلام&zwnj;شناسی به عمل آورد، و خبر دوم هم مهم است، از آن جهت که عمق بیگانگی ما از میراث گذشته&zwnj;مان را بار دیگر پیش چشم می&zwnj;آورد؛ بیگانگی&zwnj;ای که در این مورد خاص تنها محدود به دولتمردان و عامۀ مردم نیست و در میان خواص، حداقل خواص حوزۀ کار ما یعنی تاریخ معماری، نیز نمودهایی دارد.</p>
<p>تمدن عیلام، به دیدۀ من، تمدن مظلومی است. تمدنی که اغلب با برچسب &laquo;ناشناخته&raquo; در قفسۀ مطالعات تاریخ ایران نادیده، یا در بهترین حالت، دست&zwnj;کم گرفته می&zwnj;شود. البته در این نادیده یا کوچک&zwnj;انگاری غرضی نیست. تا حدی به ماهیت این تمدن بازمی&zwnj;گردد. قطعاً درباب تمدنی با بیش از دو هزار و پانصد سال تداوم تاریخی و انبوهی نشانگان باستان&zwnj;شناسی -که از دوران پیش از تاریخ آغاز و تا سپیده&zwnj;دم اولین تمدن&zwnj;های تاریخی در ایران باستان ادامه یافته- نمی&zwnj;توان به آسانی و با جزئیات و دقت فراوان سخن گفت. اختلاف نظرهای زیادی در باب تمدن عیلام وجود دارد، که از ساده&zwnj;ترین مسائل چون اختلاف در نحوۀ تلفظ و نگارش این نام (عیلام یا ایلام) [۳] تا مسائل پیچیده&zwnj;ای چون ریشه&zwnj;های آیینی و نژادی را دربرمی&zwnj;گیرد. این اختلافات تا حد زیادی ناشی از تاریخ پیچیده و گستردۀ این تمدن است، اما آنچه جای گلایه دارد آن است که به نظر می&zwnj;رسد مطالعات تاریخی عیلام در درون ایران، خصوصاً در حوزۀ تاریخ معماری، به هیچ&zwnj;رو با تحولات این حوزه در سطح جهان هماهنگی ندارد. بسیاری از قضاوت&zwnj;های ما در باب عیلام و تمدن عیلام از حدود نخستین آثار دانشورانۀ این حوزه چون&nbsp;تاریخ عیلام&nbsp;پیر آمیه یا&nbsp;زیگورات چغازنبیل&nbsp;رمان گیرشمن فراتر نمی&zwnj;رود؛ حال آنکه در این فاصله هزاران یافتۀ جدید باستان&zwnj;شناسی و انبوهی اسناد (برمبنای این یافته&zwnj;ها) شکل گرفته که اغلب از سوی مورخان حوزۀ تاریخ معماری ایران نادیده گرفته شده است. البته بخشی از این غفلت محصول نحوۀ نگهداری و زبان اسناد (عمدتاً فرانسوی) است، اما بخش دیگر را می&zwnj;توان ناشی از کم&zwnj;توجهی محققان، خصوصاً محققان داخلی، برشمرد. به&zwnj;عنوان مثال موزه و کتابخانۀ مجموعۀ هفت&zwnj;تپه در خوزستان یکی از غنی&zwnj;ترین آرشیوهای عیلام&zwnj;شناسی است که بیش از محققان داخلی مورد توجه و استفادۀ محققان خارج از کشور است.</p>
<p>گذشته از منابع اولیه و یافته های باستان شناسی، پژوهش&zwnj;های متاخر در این حوزه نیز در مطالعات تاریخ معماری کمتر مورد توجه بوده است. این امر خاصه از آن جهت حائز اهمیت است که برخی یافته&zwnj;های این پژوهش&zwnj;های متاخر می&zwnj;تواند مستقیماً بر درک و نحوۀ نگاه ما به معماری ایران باستان، خصوصاً مقاطع آغازین آن، تاثیر بگذارد. به عنوان مثال یافته&zwnj;های منطقه ارجان از دید برخی عیلام&zwnj;شناسان، چون هنکلمن، نه تنها بر اهمیت مناطق شرق زاگرس، چون بهبهان، تاکید می&zwnj;کند بلکه نوعی فرایند فرهنگ&zwnj;پذیری را میان عیلامیان و پارسیان به نمایش می&zwnj;گذارد که نشان&zwnj;دهندۀ پیوندی بسیار نزدیک و عمیق میان این دو است. [۴] چنین پیوندی را به گونه ای مشابه در الواح به&zwnj;جامانده در تخت&zwnj;جمشید نیز می توان یافت. بایگانی باروی تخت جمشید شامل مجموعه&zwnj;ای از الواح غالباً عیلامی است که به&zwnj;خوبی نزدیکی، و فراتر از آن دینِ، پارسیان به پیشینیان عیلامیشان را نشان می&zwnj;دهد. هنکلمن با تحلیل زبان&zwnj;شناسی نشان می&zwnj;دهد نام&zwnj;های &laquo;چیشپیش&raquo; و &laquo;کوروش&raquo;، که برای هیچیک ریشه&zwnj;شناسی قانع&zwnj;کنندۀ پارسی در دست نیست، هر دو می&zwnj;تواند در زبان عیلامی ریشه و معانی قانع&zwnj;کننده داشته باشد [۵]. فراتر از زبان، پوشش عیلامیان و پارسیان نیز، به گواه نقوش تخت&zwnj;جمشید، از اواخر سدۀ ششم یکسان بود. اینها به علاوۀ شواهد دیگری که از تحلیل گنجینۀ ارجان به دست می&zwnj;آید، هنکلمن را به این نتیجه می&zwnj;رساند که نوعی فرایند فرهنگ&zwnj;پذیری و ادغام عیلامی-ایرانی، حداقل، از دورۀ عیلام نو میان دو فرهنگ عیلام و پارس رخ داده که ماحصل آن نوعی فرهنگ ممزوج عیلامی-ایرانی است.</p>
<p>پیداست که چنین نتیجه&zwnj;ای می&zwnj;تواند نحوۀ نگاه به تاریخ معماری ایران، خاصه در مقطع آغازین معماری ایرانی یعنی دورۀ هخامنشیان، را دگرگون سازد؛ اما متاسفانه همچنان در اغلب مطالعات تاریخ معماری بررسی ریشه&zwnj;های معماری هخامنشی به زحمت از آنچه که مرحوم پیرنیا درباب سبک پارسی بیان کرده فراتر می&zwnj;رود. حتی در مواردی، چون فن شناسی سازه&zwnj;های طاقی -که یکی از مقاطع مهم آن مشخصاً دورۀ عیلامی است- غالباً نقش عیلام، چون تمدنی مستقل در خاور کهن، گذرا دیده شده و فن&zwnj;شناسی سازۀ طاقی در معماری ایران عمدتاٌ از دوره&zwnj;های اشکانی و ساسانی (سبک پارتی) آغاز می شود. این همه در حالی است که معدود مطالعات باستان&zwnj;شناسی، با محوریت معماری، ارتباط میان معماری عیلام با معماری دوران&zwnj;های بعد در ایران را به خوبی آشکار می&zwnj;سازد؛ به عنوان مثال مطالعه&zwnj;ای در باب معماری مسکونی عیلام نشان می&zwnj;دهد عناصری چون هشتی، حیاط مرکزی و سرداب، که اغلب از عناصر پایدار معماری ایران در دوران بعد است، در عیلام نیز وجود داشته و همگی از اجزاء اصلی و بنیادی مسکن عیلامی بوده است. [۶]</p>
<p>درمجموع به&zwnj;نظر می&zwnj;رسد دَینِ معماری ایرانی به ریشه&zwnj;های عیلامی&zwnj;اش بسیار بیش از آن است که تا کنون اندیشیده شده یا بر خامۀ صاحبنظران تاریخ معماری ایران جاری گشته است. این موضوع خاصه از آن جهت حائز اهمیت است که امروزه مواجۀ ما با معماری عیلامی به مقطع سرنوشت سازی رسیده؛ مقطعی که در یک سوی آن تسطیح و تخریب حریم مهم&zwnj;ترین اثر عیلامی، با ارزش جهانی، قرار دارد و در سوی دیگر گنجینه&zwnj;های نوظهوری است که تمدن عیلامی سخاوتمندانه در اختیار ما قرار داده تا شاید بازخوانی آن گره&zwnj;های کهنه&zwnj;ای را بازگشاید و برگ&zwnj;های تازه&zwnj;ای را بر کتاب کهن میراث این سرزمین بیفزاید. به&zwnj;نظر می&zwnj;رسد در این رویارویی، متاسفانه، کفّۀ سویۀ اول همچنان سنگین&zwnj;تر است. واکنش&zwnj;ها درقبال تعرض به حریم چغازنبیل تا کنون در خور عظمت چنین اثری نبوده؛ اگر میراثی کهن از سرزمینی دور هم مورد تعرض قرار می&zwnj;گرفت احتمالا واکنش&zwnj;هایی در همین حد برمی&zwnj;انگیخت، اما عیلام سرزمینی دور نیست، عیلام حتی همسایه ما هم نیست، عیلام ریشۀ ماست، عیلام بُنِ شاخی است که بر سر آن نشسته&zwnj;ایم و نیازی به گفتن نیست که بر سرشاخ نشستن و بن بریدن خطاست. امیدوارم تا دیر نشده عیلام را دریابیم.</p>
<div>
<p dir="ltr">1. http://www.ion.ir/news/633240</p>
</div>
<div>
<p dir="ltr">2. http://www.baharnews.ir/news/239327</p>
</div>
<div>۳. در این زمینه می&zwnj;توان به اختلاف نظر دکتر عبدالمجید ارفعی، عیلام&zwnj;شناس و متخصص زبان&zwnj;های باستانی، و دکتر مهرداد ملک&zwnj;زاده، باستان&zwnj;شناس، اشاره کرد.</div>
<div>۴. مقالات هنکلمن در این باب اخیراً در کتابی با مشخصات زیر به زبان فارسی ترجمه و منتشر شده است. اطلاعات این یادداشت نیز، جز مواردی که ذکر شده، از همین منبع اخذ شده است:</div>
<div>
<p>هنکلمن، وَوتر. ۱۳۹۸.&nbsp;فرهنگ&zwnj;پذیری ایرانیان و عیلامیان؛ آغاز امپراطوری هخامنشی. ترجمۀ یزدان صفایی. تهران: نشر سینا.</p>
</div>
<div>۵. هنکلمن با ریشه&zwnj;شناسی واژگان در زبان عیلامی چیشپیش را &laquo;او برای خدا نذر کرد&raquo; و کوروش را &laquo;خدا او را مراقبت کرده است&raquo; معنا می&zwnj;کند.</div>
<div>۶. جهت اطلاعات بیشتر مقاله زیر را نگاه کنید:</div>
<div>
<p>میرزایی، آزیتا و بهمن فیروزمندی. ۱۳۸۵. &laquo;معماری مسکونی دورۀ عیلام&raquo;. مجله&nbsp;باستان&zwnj;شناسی. سال دوم. شماره ۴. صص ۵۳-۷۷.</p>
</div>