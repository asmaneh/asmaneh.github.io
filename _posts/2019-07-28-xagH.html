--- 
title: "طرح ضربتی اسلامی کردن تهران" 
authors: qayyoomi 
types: blog 
featured: false
slug: xagH 
--- 
<p>ما تهرانیان دوست داریم شهرمان اسلامی بشود. ایرانیان دوست دارند مرکز کشورشان اسلامی بشود. مسلمانان دوست دارند ام&zwnj;القرای عالم اسلامْ اسلامی بشود. همۀ جهانیان دوست دارند مرکز تشعشع نور در جهانْ اسلامی بشود. چرا باید مرکز تشعشع نور و مرکز توزیع طهارت در جهان جلوه&zwnj;ای غیراسلامی داشته باشد؟ چرا باید چهرۀ تهران غربی باشد؟ چرا باید در چهرۀ تهران تشبّه به کفّار عیان باشد؟ چرا معماران و شهرسازان به اسلامی کردن تهران اهتمام نمی&zwnj;کنند؟ آیا از این بابت نیست که همۀ معماران و شهرسازان ما در دانشگاه&zwnj;های غرب&zwnj;زده درس خوانده&zwnj;اند؟ آیا در بین آنان رشید و غیرتمندی یافت نمی&zwnj;شود که برای اسلامی کردن تهران اقدامی بکند؟<br />همۀ مشکلات به فقدان طرح برمی&zwnj;گردد. شاید کسی نیست که طرحی بدهد. اگر طرحی اجرایی برای اسلامی کردن تهران در دست باشد، مجریان آن فراوان&zwnj;اند و این طرح به&zwnj;زودی و به&zwnj;راحتی اجرا خواهد شد. می&zwnj;کوشم در اینجا طرحی کاملاً اجرایی برای اسلامی کردن تهران عرضه کنم.<br />اما عرضه کردن طرح نیاز به مبانی نظری دارد. از این رو، در این یادداشت کوتاه، از مبانی نظری شروع می&zwnj;کنم. اگر تهران را اسلامی بکنیم، آن&zwnj;گاه می&zwnj;توانیم به آن صفت &laquo;اسلامی&raquo; را نسبت بدهیم و از &laquo;تهران اسلامی&raquo; سخن بگوییم. اینکه این صفت اسلامی بر چه چیزی دلالت می&zwnj;کند جای بحث بسیار دارد که در این مختصر نمی&zwnj;گنجد. در اینجا این&zwnj;قدر می&zwnj;توانم بگویم که از بین حالات گوناگون صفت در زبان شیرین فارسی (و بسیاری از زبان&zwnj;های شیرین دیگر)، یکی از آنها بر &laquo;اندودن&raquo; یا &laquo;مالیدن&raquo; دلالت می&zwnj;کند. اگر دیواری را با گچ اندود کنیم، می&zwnj;توانیم به آن &laquo;دیوار گچی&raquo; بگوییم. اگر رنگ قرمز بر دیواری بمالیم، می&zwnj;توانیم به آن دیوار قرمز بگوییم. پس یکی از راه&zwnj;های اسلامی کردن تهران این است که آن را با اسلام اندود کنیم. در این صورت، &laquo;تهران اسلام&zwnj;اندود&raquo; یا &laquo;تهران اسلام&zwnj;مالی&zwnj;شده&raquo; خواهیم داشت. همچنان&zwnj;که فارسی&zwnj;زبانان روا می&zwnj;شمارند که به &laquo;دیوار گچ&zwnj;اندود&raquo; بگوییم &laquo;دیوار گچی&raquo; و به &laquo;دیوار قرمزمالی&zwnj;شده&raquo; بگوییم &laquo;دیوار قرمز&raquo;، روا می&zwnj;دارند که به چنین تهرانی هم بگوییم &laquo;تهران اسلامی&raquo;. حال که مبانی نظری طرحمان را استوار کردیم، به خود طرح بپردازیم. &laquo;طرح ضربتی اسلامی کردن تهران&raquo; را در چند مرحله توضیح می&zwnj;دهم:<br />مرحلۀ اول: برگزاری سلسله همایش&zwnj;های &laquo;دکترین طرح ضربتی اسلامی کردن تهران: چالش&zwnj;ها و راه&zwnj;کارها&raquo;<br />در این مرحله، کار مهمی انجام نمی&zwnj;گیرد؛ اما اولاً فرهنگ&zwnj;سازی می&zwnj;شود و ثانیاً کارآفرینی. این همایش&zwnj;ها را باید در پایان سال برگزار کرد که دستگاه&zwnj;های اجرایی بودجه&zwnj;های سالیانه&zwnj;شان زیاد آمده است و اگر آنها را به خزانه برگردانند، مایۀ آبروریزی مدیر دستگاه می&zwnj;شود.<br />مرحلۀ دوم: تشکیل ستاد طرح ضربتی اسلامی کردن تهران<br />این ستاد هم قرار نیست کار مهمی بکند؛ اما چون رسم بر این است که هر کاری باید ستاد داشته باشد، ما هم ستاد تشکیل می&zwnj;دهیم. یادم نیست در کجا خواندم که هر کار مهمی که بدون تشکیل ستاد شروع شود دم&zwnj;بریده و ناتمام می&zwnj;ماند.<br />مرحلۀ سوم: گونه&zwnj;شناسی (تیپولوژی) نماها<br />نخست باید همۀ بناهای تهران را از حیث نما گونه&zwnj;شناسی کنیم. بناهای تهران نماهای کوتاه و بلند دارد. به&zwnj;علاوه، آهنگ (ریتم) و پنجره&zwnj;بندی&zwnj;های آنها با هم فرق دارد. ترکیب برخی از آنها ریزنقش و برخی درشت&zwnj;نقش است؛ و ... . برای گونه&zwnj;شناسی، باید شورایی متشکل از برجسته&zwnj;ترین معماران و شهرسازان میهن عزیز اسلامی&zwnj;مان را جمع کنیم. آن شورا برای گونه&zwnj;شناسی نماهای بناهای تهران سیاست&zwnj;گذاری کند. سپس با یکی از مشاوران عالی&zwnj;مقدار قرارداد ببندیم تا او این کار را انجام بدهد.<br />مرحلۀ چهارم: طراحی<br />بر اساس نتیجۀ مرحلۀ قبل، برای گونه&zwnj;های مختلف، نماهای تیپ طراحی می&zwnj;کنیم. این طرح&zwnj;ها باید حاوی پنجره&zwnj;ها و درهایی با قوس&zwnj;های شاخ&zwnj;بزی باشد و گاهی هم قوس&zwnj;های گرد داشته باشد تا ظهور اسلام را تضمین کند. مثلاً اگر از مرحلۀ اول به این نتیجه برسیم که نماهای بناهای تهران ۱۰۰ گونه دارد، آن&zwnj;وقت باید صد گونه نما با قطعات قوس&zwnj;داری طراحی کرد که وقتی که در کنار هم بنشینند، کل نما را بپوشانند، بی&zwnj;آنکه جلو در یا پنجره&zwnj;ای گرفته شود. پیچیدگی این طرح در این است که همۀ این نماها باید دارای قطعاتی هم&zwnj;شکل باشد و تعداد این قطعات مثلاً نباید از ۱۰۰ گونه قطعه تجاوز کند. این قطعات باید برای فایبرگلاس طراحی شود.&nbsp;</p>
<p>مرحلۀ پنجم: ساخت قطعات<br />نقشه&zwnj;های دقیق حاصل از مرحلۀ قبل را، که تماماً بر اساس توان کارشناسی ملی تهیه می&zwnj;شود، در اختیار کارشناسان و مقاطعه&zwnj;کاران صنعت فایبرگلاس چین قرار می&zwnj;دهیم. آنان در حداقل زمان ممکن، آن قطعات را می&zwnj;سازند. برای اینکه از کیفیت قطعات مطمئن شویم، گروهی از مهندسان مکانیک و عمران و معماری را هم به چین می&zwnj;فرستیم تا هم اسلام را به چین صادر کنند، هم حق مأموریت بگیرند، هم آب&zwnj;وهوایی عوض کنند، هم به امر شریف واردات از آنجا بپردازند، و هم اگر فرصت شد، بر کار ساخت قطعات فایبرگلاس اسلامی نظارت کنند. ساخت این قطعات از برادران چینی حداکثر یک ماه وقت می&zwnj;برد.<br />مرحلۀ ششم: نصب<br />باید توجه کرد که اگر نصب را به خود سازنده نسپاریم، ممکن است ساخت قطعات را به&zwnj;درستی انجام ندهند. برای همین، با همان برادران چینی قرارداد می&zwnj;بندیم که کار نصب را هم خودشان انجام دهند. باید از آنها تعهد بگیریم که این عملیات در ظرف یک ماه انجام گیرد. البته باید این تعهد را هم از آنها بگیریم که در مدت حضور در تهران، از شکار گربه&zwnj;های تهران و خوردن آنها خودداری کنند؛ وگرنه موش&zwnj;ها کل تهران را بر دست خواهند گرفت و جایی برای اسلامی کردن آن باقی نخواهد ماند. حتی ممکن است همان قطعات فایبرگلاس اسلامی را بخورند.<br />به این ترتیب، حداکثر در ظرف شش ماه، تهران اسلامی خواهد شد. وقتی که چهرۀ شهر اسلامی بشود، همۀ آثار فقر و فساد و فحشا، همۀ زدوبندها در پس این چهره پنهان خواهد شد. در نتیجه، جلو توسعه و گسترش آنها گرفته می&zwnj;شود. توجه بفرمایید که اگر مردم تهران هر روز که پایشان را از خانه بیرون می&zwnj;گذارند تا شب که به خانه برمی&zwnj;گردند، مدام با مظاهر اسلام مواجه شوند، خودبه&zwnj;خود رفتارشان اسلامی می&zwnj;شود. عدۀ اندک &laquo;تهرانی&zwnj;نما&raquo; هم که یا فقیرند یا دزد یا اهل اختلاس یا هر بی&zwnj;اخلاقی و بداخلاقی دیگری، ابتدا کارهایشان در پس این چهرۀ پرقوس، یعنی پر از رحمت، پنهان می&zwnj;شود. کم&zwnj;کم کارشان بی&zwnj;اهمیت می&zwnj;شود و همۀ فقیران دست از فقیری&zwnj;شان برمی&zwnj;دارند. در مقیاس کلان هم، مدیران شهری فقط تا مدتی می&zwnj;توانند در پس چهرۀ رحمت تهران اسلامی به خوردن املاک نجومی ادامه بدهند. رفته&zwnj;رفته آنان نیز از چهرۀ اسلامی شهر متأثر می&zwnj;شوند و خودشان را با آن وفق می&zwnj;دهند.<br />از اینها گذشته، در طی این مدت بسیاری از تهرانیان سرکار گذاشته می&zwnj;شوند و &laquo;نرخ&raquo; بیکاری در تهران به&zwnj;شدت کاهش می&zwnj;یابد.<br />در این مختصر، فقط توانستم تصویری از طرح پرفیض و ضربتی اسلامی کردن تهران عزیزمان تقدیم کنم. پس از اجرای طرح ضربتی اسلام&zwnj;اندود کردن تهران، می&zwnj;توان به همین شیوه به اسلامی کردن درون و باطن تهران نیز پرداخت؛ زیرا از قدیم گفته&zwnj;اند که الظاهر عنوان الباطن.</p>
<p>۱۹ شهریور ۱۳۹۵</p>