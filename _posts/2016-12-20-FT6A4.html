--- 
title: "آیا شکاف بین دو نقد معماری (نقد رسانه‌ای و نقد دانشگاهی) وجاهت دارد؟" 
authors: danaeifar 
types: blog 
tags: نقد معماری,نقد رسانه‌ای,نقد دانشگاهی,نقد,مطهره دانایی‌فر,آسمانه,مطالعات معماری ایران,تاریخ معماری 
featured: false
slug: FT6A4 
excerpt: "آن‌چنان که برخی محققان گفته‌اند تمایزی آشکار میان دو گروه از منتقدان معماری وجود دارد: گروهی از منتقدان که در محیط مطبوعات فعالیت می‌کنند و گروهی از منتقدان که در دانشگاه و محیط آن مشغولند. منتقدان مطبوعاتی معماری ممکن است حتی تحصیلات معماری هم نداشته باشند و آثار معماری را نقد کنند. اما منتقدان دانشگاهی معمولاً صاحب‌نظران و معمارانی‌اند که اغلب تا مقاطع ارشد و دکتری تحصیل کرده‌اند. " 
--- 
<p style="text-align: justify;">به نام خدا</p>
<p style="text-align: justify;">&nbsp;</p>
<p style="text-align: justify;">آن&zwnj;چنان که برخی محققان گفته&zwnj;اند تمایزی آشکار میان دو گروه از منتقدان معماری وجود دارد: گروهی از منتقدان که در محیط مطبوعات فعالیت می&zwnj;کنند و گروهی از منتقدان که در دانشگاه و محیط آن مشغولند. منتقدان مطبوعاتی معماری ممکن است حتی تحصیلات معماری هم نداشته باشند و آثار معماری را نقد کنند. اما منتقدان دانشگاهی معمولاً صاحب&zwnj;نظران و معمارانی&zwnj;اند که اغلب تا مقاطع ارشد و دکتری تحصیل کرده&zwnj;اند. هدف منتقدان مطبوعاتی آموزش مردم و پروردن ذوق و سلیقۀ عمومی و اقدام عملی است. اما هدف منتقدان دانشگاهی از نقد آزمون نظریه&zwnj;ها و رویکردها و انتزاع اصول و قواعد است.<br />از منتقدان سرشناس گروه منتقدان مطبوعاتی معماری می&zwnj;توان برگزیدگان جایزۀ نقد پولیتزر را نام برد؛ مثل آدا لوئیز هاکستیبل (روزنامۀ نیویورک تایمز، جایزۀ ۱۹۷۰)؛ پل گپ (روزنامۀ شیکاگو تریبون، ۱۹۷۹)؛ پل گلدبرگر (روزنامۀ نیویورک تایمز، ۱۹۸۴)؛ آلن تمکو (روزنامۀ سان فرانسیسکو، ۱۹۹۰)؛ رابرت کمپبل (روزنامۀ بوستون گلوب، ۱۹۹۶)؛ بلر کامین (روزنامۀ شیکاگو تریبون، ۱۹۹۹). بین منتقدان دانشگاهی آلن کالکوهون (استاد دانشگاه پرینستون)؛ جوزف ریکورت (استاد دانشگاه پنسیلوانیا)؛ کنت فرامپتون (استاد دانشگاه کلمبیا) سرشناس&zwnj;اند.<br />اما در میانۀ این دو گروه &laquo;لوئیس مامفورد&raquo; نمونۀ متفکری است بسیار جالب که در هر دو گروه فعالیت کرده است. او را بزرگترین شهرشناس سدۀ بیستم و نظریه&zwnj;پرداز انسان&zwnj;گرا خوانده&zwnj;اند و مهم&zwnj;ترین کتاب او را &laquo;شهر در تاریخ&raquo; می&zwnj;دانند که جایزۀ کتاب ملی امریکا را دریافت کرد. علاوه بر این حدود ۲۵ کتاب در موضوع معماری و شهرسازی، تاریخ شهرسازی، تاریخ فرهنگی و فلسفۀ فن و ... دارد. او استاد برنامه&zwnj;ریزی شهری دانشگاه پنسیلوانیا و استاد مدعو دانشگاه &zwnj;ام&zwnj;.&zwnj;آی.تی بود. در کنار همۀ این&zwnj;ها او بیش از سی سال منتقد ستون &laquo;خط آسمان&raquo; در مجلۀ نیویورکر بود و هر هفته برای مردم عادی و غیرمتخصص با هدف آموزش آنان مطلب می&zwnj;نوشت.<br />وجود کسانی چون لوئیس مامفورد در درستی تفکیک منتقدان به دو دستۀ مطبوعاتی و دانشگاهی تردید می&zwnj;افکند. درست است که در تحقق تاریخی نقد معماری در مغرب&zwnj;زمین چنین تفکیکی را می&zwnj;توان در نظر آورد اما آیا این تفکیک را باید جدی گرفت و به آن دامن زد؟ اگر خانم هاکستیبل، که نام&zwnj;دارترین منتقد مطبوعاتی امریکاست در جمع دانشگاهیان و متخصصان می&zwnj;رفت داوری&zwnj;های او نامعتبر به نظر می&zwnj;رسید؟ یا اگر آقای جوزف ریکورت در رسانه&zwnj;های عمومی ظاهر شود سخنان او برای مردم ناآشناست؟ معماری را مثلاً با رشتۀ فیزیک مقایسه کنید. آیا فاصلۀ میان متخصصان و دانشگاهیان با غیرمتخصصان و مردم عادی در رشتۀ معماری به اندازۀ فاصلۀ میان متخصصان و غیرمتخصصان در رشتۀ فیزیک است؟ چه بسا در این قیاس معلوم شود که فهم غیرمتخصصان و مردم عادی در رشتۀ معماری بداهی&zwnj;تر و نزدیک&zwnj;تر به واقع است تا فهم متخصصان.</p>