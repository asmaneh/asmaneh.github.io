--- 
title: "کمدی معماری: شرح سفر دلیرانۀ خدای معماران به سرزمین پارس‌ها| قسمت ششم: قیومۀ طبیب و داروی معجزه‌گر" 
authors: tabatabaei 
types: blog 
featured: false
featureImg: "/assets/img/posts/CDfB6.jpg" 
slug: CDfB6 
gallery: 
- image_path: "/assets/img/posts/CDfB6.jpg" 
  title: "کمدی معماری: شرح سفر دلیرانۀ خدای معماران به سرزمین پارس‌ها| قسمت ششم: قیومۀ طبیب و داروی معجزه‌گر" 
- image_path: "/assets/img/posts/CDfB6-1.jpg" 
  title: "شکل ۱- آنوبیس، خدای مردگان در مصر باستان" 
- image_path: "/assets/img/posts/CDfB6-2.jpg" 
  title: "شکل ۲- از تبلیغات دورۀ استادی معماری" 
 
--- 
<p>در قسمت قبل خواندیم که ایمحوتب معمار پرسش از کانسپت کانسپت&zwnj;ها را به جمعی از دانشگاهیان عرضه کرد و پاسخ&zwnj;های متنوع و گاه متناقضی گرفت. با وجود این که ویژگی&zwnj;های مشترک زیادی میان نحوۀ تدریس خود و بعضی از استادهای دانشکده دید اما دربارۀ وظیفه&zwnj;ای که اوسیریس به او سپرده بود به نتیجۀ روشنی نرسید و با آرای مختلفی مواجه شد. انجیب هم با بعضی از مسائل درونی اصناف دانشجویی آشناتر شد و سپس با چند لیوان چای به همراه پریناز پیش ایمحوتب بازگشت.</p>
<p>یکی از دو استادی که در جلسه با آن&zwnj;ها آشنا شده بود به ایمحوتب گفت: &laquo; آقا خلاصه اگر کاری چیزی بود ما در خدمتیم. متدهای آموزشیتون واقعاً خلاقانه و انسان&zwnj;ساز هستند. من دیگر باید به کلاس بروم. خیلی از آشنایی باهاتون خوشحال شدم&raquo;. استاد دیگر هم خداحافظی کرد و آن&zwnj;ها را در سرسرای دانشکده تنها گذاشت. ایمحوتب به پریناز گفت: &laquo; چه آدم&zwnj;های نازنینی بودند، قدرشان را بدان دخترم&raquo;. پریناز لبش را گزید و چیزی نگفت. ایمحوتب ادامه داد: &laquo; خب این&zwnj;جا هم که چیز خاصی دستگیرمان نشد. هرچند دیگر کم کم دارد از این&zwnj;جا خوشم می&zwnj;آید و چندان برایم اهمیتی ندارد که پیش فرعون و اوسیریس و آن خانوادۀ دیوانه&zwnj;اش برگردیم. اگر بتوانم در همین دانشکده درس بدهم و سری هم به فرزاد دلوسی بزنم و در کارهای ساختمانی&zwnj;اش با او همکاری کنم کافی است، مگر آدم چه چیزی از زندگی می&zwnj;خواهد؟ برای پیدا کردن کانسپتِ کانسپت&zwnj;ها هم حالا حالاها وقت هست. نظر تو چیست انجیب؟ اصراری به برگشتن داری؟&raquo; انجیب زیر چشمی نگاهی به پریناز انداخت و لبخندی زد و گفت: &laquo; نه به نظر من هم خیلی جای قشنگی است&raquo;. بعد سرش را بالا گرفت و خیره شد به راهرویی که دور سرسرا می&zwnj;چرخید و با خود گفت: &laquo;جای به این قشنگی و آدم&zwnj;هایی چنین مهربان، مگر دیوانه&zwnj;ام برگردم به آن مصر خراب&zwnj;شده که گارد ویژه&zwnj;اش سر گرگ دارد و راه و بی راه گاز می&zwnj;گیرد؟&raquo; در همین فکر بود که دید مردی با سر گرگ اما بسیار درشت هیکل&zwnj;تر از سپاهیان گارد زوسر، در راهروی بالای سرسرا در حال قدم زدن است. تا به حال چنین موجودی ندیده بود. فکر کرد خیالاتی شده&zwnj;است. چند بار سرش را تکان داد و وقتی گرگ در چشمانش خیره شد فقط توانست با لکنت بگوید: &laquo;استاددد....&raquo; و انگشت اشارۀ لرزانش را به سمت راهروی بالا گرفت. ایمحوتب و پریناز که پشتشان به آن&zwnj;جا بود برگشتند و هر سه او را دیدند. آنوبیس، پسر اوسیریس بود. مردی با سر بزرگ و سیاه گرگ، خدای مردگان و کسی که همۀ گارد کشتار مصر باستان زیردستش بود و تمام زندگی&zwnj;اش در اطراف قبرستان&zwnj;ها می&zwnj;گذشت. مصریان تنها در هنگام مرگ او را می&zwnj;دیدند و ایمحوتب این را به خوبی می&zwnj;دانست. حتما اوسیریس از این بازی خسته شده بود و او را فرستاده بود تا کارشان را یکسره کند. هر سه لحظه&zwnj;ای به او نگاه کردند. آنوبیس &nbsp;لبخندی زد و دستی برایشان تکان داد. ایمحوتب فریاد کشید: &laquo; بدوید&raquo;</p>
<p>به سرعت به سمت راهرو دویدند. آنوبیس هم جهشی کرد و از بالای سرسرا و راهروی بخش منظر پایین پرید. تنه&zwnj;ای به دو سه نفر زدند. دانشجویی که ماکت بزرگی در دست داشت زمین خورد و صدای بلندی از پشت سرشان آمد. سر برگرداند. آنوبیس زمین خورده بود و تکه&zwnj;های ماکت رویش ریخته بود و چند نفری با دیدنش فریاد می&zwnj;زدند. از فرصت استفاده کردند و پله&zwnj;های رو به روی بوفه را پایین دویدند. سرشان را که بالا آوردند در بخش تاریک و نموری بودند که چند در به آن باز می&zwnj;شد. بی&zwnj;معطلی وارد یکی از دخمه&zwnj;ها شدند. انجیب نفس نفس زنان به در تکیه داد و پریناز شکاف زیر در را پایید. قفسه&zwnj;های دخمه پر از کتاب و رساله&zwnj;هایی رنگی بود. این&zwnj;جا دیگر مثل بقیه&zwnj;ی جاهای دانشکده خبری از ماکت&zwnj;ها&zwnj; و شیت&zwnj;های بزرگ نبود. پشت میز پیرمرد موسفیدی که در جلسه&zwnj;ی استادهای گروه دیده&zwnj;بودند نشسته بود. ایمحوتب با عجله گفت: &laquo; قیومۀ طبیب، دستم به دامن&zwnj;ات. ما باید به سرعت کانسپت کانسپت&zwnj;ها را پیدا کنیم. اوسیریس پسر روانی&zwnj;اش را فرستاده که ما را بکشد. می&zwnj;دانم که تو هم مسافر زمانی و می&zwnj;شناسیشان. کمکمان کن&raquo;.</p>
<p>قیومۀ طبیب با لبخندی که از سر رضایت بر چهره داشت و با صدای آرام و خشدارش گفت: &laquo; آقای مهندس، می&zwnj;دانستم شما هم آخر به دخمۀ خودمان می&zwnj;آیید. خوب جایی آمده&zwnj;اید. نگران نباشید. راهی پیدا می&zwnj;کنیم. هرچند من در این موضوعی که می&zwnj;فرمایید تخصصی ندارم اما علاقه&zwnj;مند هستم و هر کمکی که از دستم بربیاید دریغ نمی&zwnj;کنم. شما اول دقیقاً بفرمایید پرسشتان چیست؟ تا الان چه منابعی را دیده&zwnj;اید و قصد دارید این پژوهش را به کجا ارائه دهید؟&raquo;. انجیب با تعجب نگاهی انداخت و گفت: &laquo; استاد صبر شما واقعاً ستودنی است اما آنوبیس هر لحظه سر می&zwnj;رسد. ما بیاییم و با دقت پرسشمان را شرح دهیم؟&raquo;. ایمحوتب گفت :&laquo; بی&zwnj;ادبی&zwnj;اش را ببخشید. ولی خب این بچه هم حق دارد ما یک مقداری نگران آنوبیس هستیم. ممکن است هر لحظه پیدایمان کند و کارمان را بسازد&raquo;. قیومۀ طبیب آهی کشید و گفت: &laquo; خب عزیزان با عجله که نمی&zwnj;شود کار علمی کرد ولی نگرانیتان را درک می&zwnj;کنم&raquo;. سپس بلند شد و به سمت کتابخانۀ پشت سرش رفت و دستش را روی یکی از کتاب&zwnj;ها گذاشت. ایمحوتب لحظه&zwnj;ای فکر کرد جواب سوالشان در آن رساله است و از این که بالاخره خلاص می&zwnj;شوند نفس عمیقی کشید اما قیومۀ طبیب به جای آن که رساله را از کتابخانه بیرون بیاورد به سمت داخل کتابخانه فشار داد. با سر و صدای کمی که حکایت از روغن&zwnj;کاری مناسب درِ مخفی داشت، کتابخانه به کناری رفت و دالانی کنده شده در دل زمین پیش رویشان باز شد. قیومۀ طبیب وارد آن شد، مشعلی از دیوار برداشت و روشن کرد و ایمحوتب، انجیب و پریناز هم به دنبالش راه افتادند. کمی که رفتند در پشت سرشان بسته شد. قیومۀ طبیب گفت: &laquo; دیگر نگران آنوبیس نباشید. هیچ کس جز من، خانم اهری، خانم تفضلی، سینا، محمد، سمانه، صبا، دنا، ریحانه و چند نفر دیگر از بچه&zwnj;های آسمانه این جا را بلد نیست&raquo;. انجیب گفت: &laquo; چقدر کم، واقعاً خیالمان راحت شد&raquo;. اما خب به هر حال در جای امنی بودند و هر سه آرام گرفتند. بعد از مدتی راه رفتن دالان تمام شد و به تالاری بزرگ و تاریک رسیدند. قیومۀ طبیب گوشی تلفن&zwnj;اش را از جیب درآورد و چند بار با انگشت روی صفحه&zwnj;اش زد. ناگهان مشعل&zwnj;های روی دیوارها شعله&zwnj;ور شد و تالار کنده شده در سنگ&zwnj;ها به تمامی روشن. لبخندی افتخارآمیز به همراهانش زد و گفت: &laquo; امکان تازۀ گوگل است.&raquo; دورتادور تالار بزرگ پر از کتاب&zwnj;ها و رساله&zwnj;ها بود. میز سنگی گردی شبیه میز شوالیه&zwnj;های میزگرد وسطش قرار داشت و روی آن برای هر نفر نمایشگری بود. گوشه&zwnj;ای دیگر از تالار هم یک دستگاه پرس بزرگ بود و کنار دستگاه قفسه&zwnj;ای پر از شیشه&zwnj;های حاوی محلول&zwnj;های رنگی.</p>
<p>هر چهار نفر پشت میز نشستند. قیومۀ طبیب باز چند بار بر گوشی&zwnj;اش زد و همۀ نمایشگرها روشن شد و سپس رو به ایمحوتب کرد و گفت: &laquo; خب آقای مهندس، حالا در آرامش بفرمایید که پرسشتان چیست؟ تا الان چه منابعی را دیده&zwnj;اید و قصد دارید این پژوهش را به کجا ارائه دهید؟&raquo; ایمحوتب ماجرایشان را با جزئیات از اول تا رسیدن پیش او تعریف کرد. قیومۀ طبیب با دقت گوش کرد. دستی زیر چانه&zwnj;اش زد. کمی سکوت کرد و بعد گفت: &laquo; سرکارید&raquo;. ایمحوتب گفت: &laquo; یعنی چی؟ منظور شما چیست؟ یعنی تمام&nbsp; این سفر از مسخره&zwnj;بازی اوسیریس بی&zwnj;مزه بوده&zwnj;است؟ پس چرا صبرش تمام شده و آنوبیس را فرستاده که کارمان را بسازد؟&raquo; قیومۀ طبیب گفت: &laquo; این را دیگر من نمی&zwnj;دانم. آن&zwnj;چه من می&zwnj;دانم این است که آشفته&zwnj;تر و درهم&zwnj;ریخته&zwnj;تر از این&zwnj;جا و این&zwnj;زمان در طول تاریخ و عرض جغرافیا نبوده و نخواهد بود. بناهای ساخته شده هر کدام سازی برای خودشان می&zwnj;زنند و هر کس فقط می&zwnj;خواهد نو و متفاوت باشد. شما مجله&zwnj;ها و سایت&zwnj;های معماری را ببینید خودتان می&zwnj;فهمید چه می&zwnj;گویم&raquo;. چند بار بر صفحۀ گوشی&zwnj;اش زد و تصویری از اتاقی مجلل با مبل&zwnj;های طلاکاری شده و مجسمۀ پلنگ بر صفحه ظاهر شد. هر سه مهمان با هم گفتند:&laquo; اه، این دیگر کار کدام کج سلیقه&zwnj;ایست؟&raquo; قیومۀ طبیب گفت: &laquo; این از کارهای برگزیده و چاپ شده در کتاب سال معماری است. تا دلتان بخواهد این&zwnj;جا از این نمونه&zwnj;ها داریم. مگر خودتان کارهای دلوسی را ندیده&zwnj;اید؟ ساختمان&zwnj;هایی فقط برای تفاخر. یا کافی&zwnj;است سری به یکی از میدان&zwnj;های این شهر بزنید تا بفهمید با چه جامعۀ روان&zwnj;پریشی مواجهید. میدان صادقیه را دیده&zwnj;اید؟ یا میدان توحید را؟ کاش سری زده بودید. هرچند همان ایران مال که دیدید کافیست. البته نمونه&zwnj;های دیگری هم هست که کمی آرام&zwnj;تر و خوش&zwnj;سلیقه&zwnj;ترند اما آن&zwnj;جا هم چندان خبری از فکر نیست. مثل آن معماری که مسجدی با شکل و شمایل تازه ساخته بود و می&zwnj;گفت من در حال مبارزه با گفتمان مسلط هستم و خلاصه من آنم که فوکو بود پهلوان. تفکر شده بزکی برای توجیه فیل&zwnj;هوا کردن&zwnj;هایشان. قربانش بروم. هر کس هر یاوه&zwnj;ای به ذهنش بیاید می&zwnj;گوید و جمع هواداران هم پشت سرش. نه می&zwnj;توانی نقد کنی و نه می&zwnj;توانی کار علمی خودت را پیش ببری چرا که معتقدند این&zwnj;ها معماری نیست و معماری فقط این کارهای پیشرو و آوانگارد است. فکر نکنید دارم شلوغش می&zwnj;کنم. بیایید این&zwnj;ها را ببینید. کلاس&zwnj;های آموزشی&zwnj;ای با انواع نام&zwnj;های عجیب و غیرقابل فهم که یک تازه معمار می&zwnj;آید و در آن از فرم&zwnj;زایی و نسبتش با ما در شکاف میان سنت و&nbsp; مدرنیته می&zwnj;گوید. باز راضی نمی&zwnj;شوید؟ آخری&zwnj;اش را چند روز پیش دیدم و خون گریستم. یک موسسه کنکور که نامش را از آکادمی افلاطون یدک می&zwnj;کشد شروع کرده و دوره&zwnj;های تخصصی استادی معماری برگزار می&zwnj;کند! یعنی شما می&zwnj;روی سی چهل ساعت کلاس می&zwnj;گذرانی و یادمی&zwnj;گیری چطور حرف بزنی و لباس بپوشی بعد مدرک استادی معماری می&zwnj;گیری. حالا موضوعات مطرح در این کلاس چیست؟&raquo;. قیومۀ طبیب دکمه&zwnj;ای زد و تصویر دیگری بر نمایشگرها ظاهر شد.</p>
<p>ایمحوتب بلند بلند خندید. انجیب ریسه رفت و از روی صندلی زمین افتاد و پریناز هم نتوانست جلوی خودش را بگیرد. کمی که گذشت ایمحوتب گفت:&laquo; حالا می&zwnj;فهمم چرا می&zwnj;گویید سر کاریم. ولی خب همین&zwnj;جا هم چند اثر فاخر و هنرمندانه نشانمان دادید که فارغ از حرف&zwnj;هایی که درباره&zwnj;شان زده&zwnj;اند زیبا هستند و برای من که از هزار سال پیش آمده&zwnj;ام حیرت انگیز. این&zwnj;ها از کجا آمده؟ این&zwnj;ها فقط از ذوق و قریحۀ شخصی معمارشان است؟ نمی&zwnj;شود مادۀ مشترکی میانشان بیابیم و به&nbsp; اوسیریس بدهیم تا دست از سرمان بردارد؟&raquo; قیومۀ طیب گفت:&laquo; حقیقتش را بخواهید نه. این&zwnj;ها آمیزه&zwnj;ای از چند فرهنگ و نیروهای بسیار متکثری هستند که امکان یافتن جوهری مشترک میانشان را می&zwnj;گیرد. شاید دویست سال دیگر این&zwnj;جا هم به چنین چیزی برسیم اما امروز خبری از آن نیست و جست&zwnj;وجویی بیهوده است. آخرین دوره&zwnj;ای که ما در این سرزمین چنین وحدتی سراغ داریم عصر قاجار است. بعد از آن دیگر چنین انسجامی میان نظر و عمل دیده نشد. ولی اگر بخواهید می&zwnj;توانم کمکتان کنم به آن زمان بروید و از خودشان بپرسید&raquo;. هر سه حیرت زده به او نگریستند. ایمحوتب گفت:&laquo; از کی؟ از مردمان عصر قاجار؟ یعنی تو می&zwnj;توانی ما را در زمان حرکت دهی؟ خب عزیزم چرا مسخره&zwnj;مان کرده&zwnj;ای ما را بفرست مصر باستان و خلاصمان کن.&raquo; قیومۀ طبیب بلند شد. به گوشه&zwnj;ای از تالار که دستگاه پرس و محلول&zwnj;های رنگی قرار داشت رفت. یکی از شیشه&zwnj;ها که مایعی فسفری در آن بود را برداشت و گفت: &laquo; من نمی&zwnj;توانم به هر زمانی بفرستمتان و تا امروز پژوهشی بر مصر باستان نداشته&zwnj;ایم که بشود به آن&zwnj;جا بروید. وقتی چندین پایان&zwnj;نامه بر یک دوره یا مکان انجام می&zwnj;شود ما همه&zwnj;شان را کنار هم می&zwnj;گذاریم زیر دستگاه پرس و عصاره&zwnj;اش را می&zwnj;گیریم و در شیشه می&zwnj;کنیم و بعضی وقت&zwnj;ها با آن&zwnj;ها به سفر می&zwnj;رویم. حال به نظرم بد نیست شما هم سری به آن زمان بزنید. پیش استاد معماری&zwnj;ای خواهید رفت. بگویید قیومه سلام رساند. خودش کمک&zwnj;تان خواهد کرد. فقط کمی بد مزه است. بیاید با این&zwnj;ها بهتر می&zwnj;شود&raquo;. دست در جیبش کرد و چند شکلات افترایت و زنجبیلی در آورد. ایمحوتب و انجیب نگاهی به هم انداختند. چاره&zwnj;ای نبود. اینطور حداقل از دست آنوبیس فرار می&zwnj;کردند. معجون را خوردند. مزۀ خاصی نداشت. شیرینی&zwnj;ها را که خوردند هر دو به سرفۀ شدیدی افتادند. چشمشان را که باز کردند در حیاط خانه&zwnj;ای در حال ساخت در تهران دورۀ قاجاریه بودند.</p>
<p>قسمت&zwnj;های قبلی این داستان:</p>
<p><a href="../posts/posts/posts/qgckh/" target="_blank" rel="noopener">قسمت اول: فرمان اوسیریس: در جستجوی کانسپتِ کانسپت&zwnj;ها</a></p>
<p><a href="../posts/posts/posts/fjfad/" target="_blank" rel="noopener">قسمت دوم: در پروژۀ عظیم غول&zwnj;ها</a></p>
<p><a href="../posts/posts/t2qrm/">قسمت سوم: ساختنِ سرِ آفرودیت در زعفرانیه</a></p>
<p><a href="../posts/xsvsw/">قسمت چهارم: با دانشگاهی&zwnj;ها قاطی می&zwnj;شود</a></p>
<p>قسمت پنجم: با دانشگاهی&zwnj;ها قاطی و قاطی&zwnj;تر می&zwnj;شود</p>