--- 
title: "جنات عدن (۲)" 
authors: m.parhizkari 
types: blog 
featured: false
slug: 76X9 
--- 
<div>
<div>
<p>در مقایسه با توصیف عبدی&zwnj;بیگ از جعفرآباد، عمارات و باغ&zwnj;های سلطنتی، دولتخانه و بناهای آن، امروزه آثار بسیار اندکی باقی مانده است. دخل و تصرفات انجام شده در طول زمان که گاهی به تخریب&zwnj;های گسترده&zwnj;&zwnj;ای از اماکن و باغ&zwnj;های سلطنتی انجامیده است، چهره اراضی و آثاری را که باقی مانده&zwnj;اند به کلی تغییر داده است. در خلاصه&zwnj;التواریخ به تخریب عمارات سلطنتی توسط شاه اسماعیل دوم اشاره شده: "... شاه همایون [شاه اسماعيل]... درین روز به دولتخانة مباركه آمده، چون به درب اعلي که آله&zwnj;قاپی گویند رسیدند، پیاده شده آستانه را بوسه دادند و پیاده به درون رفتند و شروع در تصرف منازل امرای پريخان خانم كه در حوالي دولتخانه بود نمودند و تغيير و تبديلات بسيار فرمودند. در روزي از روزها كه شاه عالم&zwnj;آرا اكثر منازل شاه جمجاه را فرود آورده تل خاكي شده بود، &zwnj;به نواب سلطان ابراهيم ميرزا خطاب فرمودند كه اینها را چون خراب نمودم؟ نواب میرزایی در جواب فرمودند که بلی اگر سلاطين روم و هند و ازبك بر اين مي&zwnj;شدند، اين كار نمي&zwnj;توانستند كرد..."[۱] همچنین گسترش دولتخانه و تغییرات ایجاد شده توسط شاه عباس اول، فرسودگی بناها در دوره قاجاریه به سبب عدم رسیدگی&zwnj; و مرمت&zwnj;های اساسی انجام شده در دوره برخی از حکام وقت مانند رکن&zwnj;الدوله، سعدالسلطنه و سالاراکرم... چهره آنچه را نیز که باقی مانده به کلی تغییر داده است.</p>
<p>امروزه تنها بناهای سردر عالی&zwnj;قاپو (درب اعلی) و کوشک شاه تهماسب (عمارت چهلستون امروزی) به انضمام هشتی ورودی حیاط دیوانخانه و یک رواق (بخش&zwnj;هایی از بناهای گسترده&zwnj;تر) از دوره صفوی در محوطه&zwnj;ای محصور بین خیابان&zwnj;های مرکزی شهر باقی&zwnj;مانده&zwnj;اند. این محوطه بخشی از جعفرآباد بوده که دولتخانه صفوی را شامل می&zwnj;گشته و حدود اولیه آن امروزه قابل تعیین است. با رجوع به آثار نام برده و انطباق آنها با توصیفات عبدی&zwnj;بیگ می&zwnj;توان فضای دولتخانه و عمارات و باغ&zwnj;های جعفرآباد را تصویر&zwnj;سازی نمود... لذا جنات عدن در شناخت اصالت مجموعه جعفرآباد، شامل دولتخانه و باغ سعادت&zwnj;آباد، عمارات و باغ&zwnj;های سلطنتی و منتسب به اعیان، و سایر فضاهای شهر اهمیت بسیار دارد. از این نظر باید گفت که جنات عدن اگرچه به زبان نظم و آراسته به صنایع ادبی، سروده شده، اما باید آن را مهم&zwnj;ترین سند تاریخی از پایتخت و دارالسلطنه صفوی در زمان سلطنت شاه تهماسب، و دوره اول صفویه قلمداد نمود.</p>
<p>باغ سعادت&zwnj;آباد که در زمان شاه تهماسب از مهم&zwnj;ترین اماکن شهر و مرکز حکومتی محسوب می&zwnj;شده و طرح&zwnj;اندازی آن در نوع خود بی&zwnj;نظیر بوده است امروزه قابل شناسایی نیست، اما اشعار عبدی&zwnj;بیگ به خوبی می&zwnj;تواند فضای عمومی آن را در ذهن بازسازی نماید.</p>
<p>عرصة این روضة عشرت&zwnj;مدار/ تختة نرديست به&zwnj; نقش و نگار</p>
<p>گشته دو سطح متقاطع دو چار/ چار خيابان ز دو سطح آشکار</p>
<p>...</p>
<p>فاصلة نظم خيابان درو/ ديدة عقل آمده حيران درو</p>
<p>آمده از خلد بساطي بسيط / بر وي از اطراف خيابان محيط</p>
<p>شکل خيابان ز يمين و يسار / حاشيه&zwnj;اش گشته به &zwnj;نقش و نگار</p>
<p>جوي ز هر سو شده زنجيره&zwnj;اش / ديدة ادراک شده خيره&zwnj;اش</p>
<p>...</p>
<p>در حرکت جمله ز باد شمال / چون صف توحيد سرايان به &zwnj;حال</p>
<p>از در اين روضة جنّت &zwnj;نشان / تا به &zwnj;سر حوض خيابان کشان</p>
<p>راست رهي از پي کسب کمال / آمده از قبله به &zwnj;حدّ شمال</p>
<p>تا به &zwnj;سر حوض خطي مستقيم / کرده به &zwnj;عرضش خط ديگر دو نيم</p>
<p>گشته خيابان دگر زان عيان / از حد مغرب سوي مشرق کشان</p>
<p>در وسط باغ به &zwnj;وضعي سعيد / گشته يکي سطح مربّع پديد[۲]</p>
<p>همچنین از روی توصیفات جنات عدن به خوبی می&zwnj;توان دریافت که چنانچه کوشک چهلستون کنونی همان ارشی&zwnj;خانه باشد، قبل از تغییرات، چگونه بوده است:</p>
<p>در وسط آن اُرشي&zwnj;خانه&zwnj;ای / خانة زيبندة شاهانه&zwnj;ای</p>
<p>بر زبر صفّة خاطرپذير / همچو بزرگي که بود بر سرير</p>
<p>آب که از حوض نهد رو به &zwnj;در / جانب اين خانه نماید گذر</p>
<p>حوض مربع که درین خانه است / مرکز اين خانة شاهانه است</p>
<p>خانه بهشتيست همايون&zwnj;سرشت / &nbsp;حوض چو کوثر که بود در بهشت[۳]</p>
<p>دیگر بنای مهم باقی&zwnj;مانده درب اعلی یا همان سردر عالی&zwnj;قاپو است. در دوره صفوی، برای رسیدن به دیوانخانه و ملاقات شاه، ابتدا می&zwnj;بایست از سردر اصلی مجموعه دولتخانه (سردر عالی&zwnj;قاپو) وارد حیاط یا باغی گردید تا اذن دخول صادر گردد. این حیاط همان حیاط فعلی عالی&zwnj;قاپو است که حیاطی نیمه&zwnj;عمومی به شمار می&zwnj;رفت. دلاواله توصیفی از این حیاط ارائه داده است.[۴] این حیاط توسط درگاهی به حیاط نادری یا ایوان چهلستون راه می&zwnj;یافت. سردر و هشتی واقع در ضلع شرقی حیاط عالی&zwnj;قاپو از نظر موقعیت مکانی می&zwnj;تواند همان درگاه ارتباطی بین دو حیاط باشد. این بنا که مشخص است بخشی از بنای مفصل&zwnj;تری بوده، امروزه دارای ایوان ورودی به همراه دو ایوان دیگر در طرفین است که به یک هشتی متصل می&zwnj;گردد. سقف ایوان ورودی و هشتی دارای مقرنس&zwnj;کاری است. معماری، تناسبات و تزئینات مقرنس بنا، حاکی است که به دوره صفویه تعلق دارد.</p>
<p>سردر عالی&zwnj;قاپو به دلیل جلال و شکوه خود، و جلوه خارجی که در پرسپکتیو خیابان (سپه) دو چندان می&zwnj;شد، همیشه مورد توجه عام و خاص قرار داشته است. این عمارت در حال حاضر دارای ایوان ورودی با گوشوارهای طرفین و یک هشتی با فضاهای جانبی است. ایوان ورودی مزین به کتیبه کاشی معرق به خط علیرضا عباسی است که می&zwnj;رساند سردر در زمان شاه عباس اول تغییراتی به خود دیده است. همچنین آثاری از تغییر عرض دروازه ورودی پس از لایه&zwnj;برداری&zwnj;ها به دست آمده که قابل مشاهده است. هشتی عالی&zwnj;قاپو واجد تزئینات و کتیبه گچ&zwnj;بری بر دیواره، مقرنس بر طاق&zwnj; ایوانچه&zwnj;های طرفین، دو شباک عظیم با نمای کاشی معرق است که همگی ویژگی&zwnj;های دوره صفویه را در خود دارند. در سنوات اخیر نیز حین مرمت مدرسه امید که در دوره مظفرالدین شاه در جوار سردر عالی&zwnj;قاپو تاسیس گردید -و بعدها ضمن توسعه به بنای سردر متصل گشت- بخشی از ایوانچه شرقی سردر آشکار گردید که مشخصه&zwnj;های بنای اصلی را تا اندازه زیادی حفظ نموده بود. هشتی سردر عالی&zwnj;قاپو بدون هیچ واسطه&zwnj;ای به حیاط راه دارد. توصیف عبدی&zwnj;&zwnj;بیگ از فضای ورودی سردر می&zwnj;تواند بستر تاریخی ورودی مجموعه دولتخانه را به وضعی مطلوب بازسازی نماید:</p>
<p>بر در خانۀ شهنشاهی / گر دهد فیض ماه تا ماهی</p>
<p>هست فرخنده عرصۀ هموار / کرده در وی عمارت بسیار</p>
<p>طاق درگاه چشمه از یک&zwnj;سوی / برده از چرخ لاجوردی گوی</p>
<p>چشمۀ سلسبیل را مانند / همچو آب حیات جان پیوند</p>
<p>دیده زان پیشگاه کاشی&zwnj;کار / خیرگی دیدۀ اولوالابصار</p>
<p>در محاذات چشمه چند دکّان / چون دکّان فلک بلند مکان</p>
<p>هرچه خواهی به زیر چرخ کبود / بی&zwnj;نهایت دران مکان موجود</p>
<p>از زر و سیم هر طرف خرمن / &nbsp;کرده چون مهر و مه جهان روشن...[۵]</p>
<p>بنای دیگری که از دوره صفویه باقی مانده، بخشی از عمارتی مفصل بوده که امروزه در حیاطی موسوم به گاراژ ساربان قرار دارد. این حیاط در میانه ضلع غربی دولتخانه قرار داشته و به خیابان پیغمبریه راه دارد. این بخش از بنا که رواق صفوی نامیده می&zwnj;شود شامل یک هشتی و سه فضای متصل به یکدیگر است که بنا بر اطلاعات موجود، کاربری خاصی را نمی&zwnj;توان برای آن متصور بود. هشتی و یکی از فضاها دارای کاربندی است و آثار محو رنگ و خط&zwnj;اندازی گچ بر قسمت&zwnj;هایی از جداره، قابل مشاهده است. اگرچه ماهیت این بنا معلوم نیست اما وجود بنا می&zwnj;تواند مؤید اشعار عبدی&zwnj;بیگ مبنی بر این باشد که عمارات در جانب غربی دولتخانه متمرکز و تعداد آنها بیشتر بوده است. در پشت دیوار شرقی رواق صفوی نیز آثاری از تزئینات نفیس رنگین به دست آمده که نمایانگر جلال عمارات دولتخانه است - شکوهی که با وضعیت موجود چندان احساس نمی&zwnj;گردد- و آشکار می&zwnj;سازد که اشعار عبدی&zwnj;بیگ را نمی&zwnj;توان حمل بر اغراق در شکوه عمارات دولتخانه با استفاده از صنایع ادبی نمود.</p>
<p>در مجموع با توجه به آنچه بیان گردید می&zwnj;توان تصور نمود که وضع موجود تا چه اندازه با توصیفات عبدی&zwnj;بیگ قابلیت تصویرسازی دارد. این نکته موجب می&zwnj;گردد که از قیاس بین اشعار عبدی&zwnj;بیگ با وضع موجود دولتخانه و محوطه اطراف که امروزه به زیر ساخت و ساز رفته، بتوان به درک گسترده&zwnj;ای از فضای دوره&zwnj;های صفوی و مابعد رسید. بدین ترتیب به نظر می&zwnj;رسد کلید حل معمای جعفرآباد در بین ابیات عبدی&zwnj;بیگ مستتر گشته است. بدون شک یافتن رموز اشعار عبدی&zwnj;بیگ، فهم عمیقی از عمارات و باغ&zwnj;های سلطنتی دارالسلطنه قزوین؛ و در مقیاسی بزرگ&zwnj;تر از معماری و شهرسازی صفویه را موجب می&zwnj;گردد.</p>
<p><br />[۱] قاضی احمد قمی، خلاصه&zwnj;التواریخ، تصحیح احسان اشراقی (تهران: دانشگاه تهران، چاپ دوم ۱۳۸۳)، ج ۲ ص ۶۲۳.<br />[۲] جنات عدن، ص ۳۹-۴۰.<br />[۳] جنات عدن، ص ۴۰.<br />[۴] پییترو دلاواله، سفرنامه پییترو دلاواله، ترجمه محمود بهفروزی (تهران: قطره، ۱۳۸۰)، ج ۱ ص ۷۱۰.<br />[۵] جنات عدن، ص ۱۶۳.</p>
</div>
</div>
<ul>
<li>
<div>از مقدمه کتاب جنات عدن/ سروده عبدی&zwnj;بیگ شیرازی/ تصحیح و پژوهش احسان اشراقی و مهرزاد پرهیزکاری/ تهران: سخن ۱۳۹۵.</div>
</li>
</ul>