--- 
title: "سفر به ناکجای ایده‌ها | مروری بر کتاب «نزدیک ایده: درباره‌ی مکان‌ها و نامکان‌هایی که در آن‌ها فکر می‌کنیم»" 
authors: tabatabaei 
types: blog 
tags: ایده,مکان,نامکان,علی طبابایی,آسمانه,مطالعات معماری ایران 
featured: false
featureImg: "/assets/img/posts/4EFM6.jpg" 
slug: 4EFM6 
gallery: 
- image_path: "/assets/img/posts/4EFM6.jpg" 
  title: "سفر به ناکجای ایده‌ها | مروری بر کتاب «نزدیک ایده: درباره‌ی مکان‌ها و نامکان‌هایی که در آن‌ها فکر می‌کنیم»" 
 
excerpt: "نزدیک ایده کتابی است درباره‌ی مکان‌ها و نامکان‌هایی که در آن‌ها فکر می‌کنیم. این کتاب که گردآوری زیمونه یونگ و یانا مارلنه مادر است را ستاره نوتاج از زبان آلمانی به فارسی برگردانده و نشر اطراف منتشر کرده است." 
--- 
<p><strong>سفر به ناکجای ایده&zwnj;ها</strong></p>
<p>مروری بر کتاب &laquo;نزدیک ایده: درباره&zwnj;ی مکان&zwnj;ها و نامکان&zwnj;هایی که در آن&zwnj;ها فکر می&zwnj;کنیم&raquo;*</p>
<p>علی طباطبایی</p>
<p>&nbsp;</p>
<p>نزدیک ایده کتابی است درباره&zwnj;ی مکان&zwnj;ها و نامکان&zwnj;هایی که در آن&zwnj;ها فکر می&zwnj;کنیم. این کتاب که گردآوری زیمونه یونگ و یانا مارلنه مادر است را ستاره نوتاج از زبان آلمانی به فارسی برگردانده و نشر اطراف منتشر کرده است. مجموعه جستارهای این کتاب هر یک با تمرکز بر تجربه&zwnj;ها و تخصص&zwnj;های نویسنده یا نویسندگانشان، پلی می&zwnj;زنند میان جاها و تجربه&zwnj;های مکانی واقعی ما و مکان نامرئی ایده&zwnj;ها و افکار در ذهن. جایی که با استفاده از اصطلاح نظریه پرداز فرهنگی و مورخ هنر آلمانی ابی واربورگ آن را Denkraum&nbsp; یا &laquo;مکان/ فضای فکری&raquo; می&zwnj;نامند و نویسندگان جستارها به طرق مختلف به این جهان نمادین یا سپهر فرهنگی گسترده&zwnj;ی جمعی، وضوح بیشتری می&zwnj;بخشند. این نویسندگان که روزنامه&zwnj;نگار، پژوهشگر رسانه، فیلسوف، داستان&zwnj;نویس و جستارنویس هستند، با نظر به وجوه مکانمند وجود انسانی در اندیشه&zwnj;ی متفکران و حتی در مواردی با توضیح و تبیین مفصل&zwnj;تر نظر فیلسوفانی چون هانا آرنت درباره&zwnj;ی &laquo;ناکجای ایده&zwnj;ها&raquo; بحث خود را پیش می&zwnj;برند. مترجم هم در مقدمه&zwnj;ی خود به توجه نیچه به اهمیت راه رفتن در فکر کردنش اشاره می&zwnj;کند. مضمون مشترکی که می&zwnj;توان نقل&zwnj;های دیگری هم برای آن در اندیشمندانی یافت. مثلاً مشهور است که سورن کیرکگور مهم&zwnj;ترین آثار خود را در سالی نوشت که ارث زیادی به او رسید و خانه&zwnj;ی بزرگی خرید؛ میز سخنرانی بلندی در چند نقطه&zwnj;ی خانه گذاشت و روزهای زیادی با سرعت راه و رفت و نوشت. یکی از مضامین محوری و پرتکرار در بسیاری از جستارهای این کتاب هم همین نسبت میان مکان، بدن و تفکر ( یا مکان ایده&zwnj;ها ) است.</p>
<p>از طرف دیگر شاید از طریق بینشی که نویسندگان این کتاب درباره&zwnj;ی مکان ایده&zwnj;ها به ما می&zwnj;دهند بتوانیم تصور روشن&zwnj;تری هم از مفاهیمی مانند لامکان و عالم خیال در آرای فیلسوفان ایرانی&zwnj;ای چون ابن&zwnj;سینا و سهروردی پیدا کنیم. هرچند این موضوع نیازمند دقتی فلسفی و اظهارنظر کارشناسی خبره در این حوزه است تا جلوی پیوندهای ناروا گرفته شود اما در این موضوع خاص می&zwnj;توان به اشتراک&zwnj;هایی که کسانی چون هانری کربن برقرار کرده&zwnj;اند رجوع کرد و حدس زد که چنین ارتباطی صرفاً اشتراکی ظاهری نیست و پیوندهای عمیق&zwnj;تری ممکن است. به هر حال نویسندگان این کتاب هم در بعضی جاها شبیه به داستان&zwnj;های رمزی&zwnj;ای که به توصیف سرزمین خیالی دیگری برای تبیین مقاصدی فلسفی نوشته می&zwnj;شدند، تلاش می&zwnj;کنند با بیانی نسبتاً ساده، شخصی، انتقادی و در بعضی مواقع طنزآمیز سوالاتی بپرسند از نسبت میان مکان&zwnj;هایی که در آن هستیم و مکانی که ایده&zwnj;ها و خیالات ذهنی ما در آن پدید می&zwnj;آیند. ناکجا یا نامکانی که در آن ایده&zwnj;ها به هم می&zwnj;پیوندند و مضامینی تازه، دیدی نو از جهان و دیگران و خودی دیگر را به ما نشان می&zwnj;دهند. این کتاب بارها و از طرق مختلف ما را با این پرسش مواجه می&zwnj;کند که مکان&zwnj;های الهام&zwnj;بخش چگونه&zwnj;اند؟ چه ارتباطی میان مکان&zwnj;ها و ایده&zwnj;های ذهنی ما وجود دارد؟ آیا اصلاً ارتباطی وجود دارد یا این موضوع صرفاً به شخص تجربه&zwnj;کننده بستگی دارد؟ جایی که ایده&zwnj;ها در آن هستند چگونه جایی است؟</p>
<p>علاوه بر وجه فلسفی مجموعه جستارهای این کتاب، تأثیر دیگری هم از فرهنگ و جامعه&zwnj;ی آلمانی در آن می&zwnj;توان یافت که مترجم هم در مقدمه&zwnj;ی خود به آن اشاره کرده است و آن پرسش از بسیاری چیزهای تثبیت&zwnj;یافته و رسوب کرده در جامعه، دیدگاه انتقادی به بسیاری نهادهای فرهنگی چون کلیسا و دانشگاه و قهرمانان اندیشه&zwnj;ای مانند آدورنو و بازنگری دائمی در خود از این طریق است. همچنین تنوع فرمی جستارهای این کتاب نمونه&zwnj;ی خوبی برای شناخت برخورد متفاوت نویسندگان مختلف با این قالب ادبی است. با خواندن این کتاب با گونه&zwnj;های متنوعی از جستار، خرده قالب&zwnj;هایی تازه و ظرفیت&zwnj;های متنوع این قالب ادبی بیشتر آشنا می&zwnj;شویم. جستارهای این کتاب انواع مختلفی از پرسش&zwnj;های شخصی و تجارب خود، روایت&zwnj;های داستانی، بحث&zwnj;های فلسفی، چالش&zwnj;های تحقیقی و علمی و حتی چت تلگرامی نویسندگان را در خود جا داده&zwnj;اند. جستار اول نمونه&zwnj;ی جالبی از نحوه&zwnj;ی نوشتن یک جستار با دو نویسنده است، دو نویسنده&zwnj;ای که نظرهای مختلفشان، شوخی&zwnj;هایشان با یکدیگر و لحن شخصیشان در این جستار دو نفره حاضر است. جالب است که این کتاب با پرسش از تعدادی نویسنده درباره&zwnj;ی مکان/فضاهای فکری در زمان همه&zwnj;گیری کرونا پدید آمده است. زمانی که فاصله از مکان&zwnj;ها بسیاری از ما را هم به اندیشیدن دوباره و در سکوت به چگونگی تأثیر محیط بر روح و روانمان ترغیب کرد.</p>
<p>۱-کاش چرچیل درباره&zwnj;ی آشپزخانه هم حرف می&zwnj;زد</p>
<p>جستار اول کتاب را دو نویسنده نوشته&zwnj;اند. هانا انگلمایر و کاترین پسینگ دو دوست نویسنده&zwnj;ای هستند که در دو واحد یک آپارتمان مسکونی زندگی می&zwnj;کنند و به این خاطر تصمیم می&zwnj;گیرند کیفیت تأثیر آشپزخانه&zwnj;هایشان بر ایده&zwnj;ها و نظرات مختلف خود را بررسی کرده و به چالش بکشند. شوخ&zwnj;طبعانه&zwnj;ترین جستار این کتاب همین جستار اول است. نویسندگانْ خودشان، نظرات مختلف درباره&zwnj;ی تأثیر محیط بر افکار، ساز و کار تحقیق&zwnj;های دانشگاهی در این موضوع و موانع و چالش&zwnj;های آن و در پایان چرچیل را با با طنزی گاه گزنده به پرسش می&zwnj;کشند. آن&zwnj;ها در ابتدا با این جمله&zwnj;ی منسوب به چرچیل که گفت: &raquo;ما ساختمان&zwnj;ها را می&zwnj;سازیم و ساختمان&zwnj;ها هم ما را می&zwnj;سازند&raquo; سراغ آشپزخانه&zwnj;های خود می&zwnj;روند. اما نه تنها در روند این جستار دو نفره که در پی&zwnj;نوشت هم حسابی از خجالت چرچیل در می&zwnj;آیند.</p>
<p>نویسندگان این جستار با توصیف پیچیدگی واقعی پژوهش بر نسبت میان مکان&zwnj;ها، ایده&zwnj;ها و افکار افراد در آن&zwnj;ها پرسش&zwnj;هایی درباره&zwnj;ی میزان تعمیم&zwnj;پذیری بسیاری از تحقیق&zwnj;های دانشگاهی در این حوزه برای ما به وجود می&zwnj;آورند. آن&zwnj;ها که دو دوست هستند و بسیاری چیزهای مختلفشان از یکدیگر را به راحتی به هم می&zwnj;گویند، به ما نشان می&zwnj;دهند تا چه میزان عوامل متنوع و خارج از کنترلی در چنین پژوهشی حاضر است. جزئیاتی چون بازسازی فضا، به هم&zwnj;ریختگی پیشین آن، این که چه وسیله&zwnj;ای از کجا آمده و چه کسی آن را خریده، همگی مسائلی است که می&zwnj;تواند چنین پژوهشی را بسیار تحت تأثیر قرار دهد. چنان که پیشتر گفتم از بخش&zwnj;های جالب این جستار دو نفره آوردن بخشی از چت تلگرامی دو نویسنده درباره&zwnj;ی این موضوع است. آن&zwnj;ها با این کار خواننده را هم با بخشی از روند نوشتن این جستار همراه می&zwnj;کنند و همچنین شخصیت&zwnj;های متفاوت خودشان را وضوح بیشتری می&zwnj;بخشند.</p>
<p>&nbsp;</p>
<p>۲-صومعه&zwnj;ها هرگز ناامیدت نمی&zwnj;کنند</p>
<p>این جستار درباره&zwnj;ی فضاهای جمعی&zwnj;ای مانند سالن سخنرانی یا سرسرای کلیسا و موعظه در آن و نسبت این گونه مکان&zwnj;ها با پدید آمدن افکار و ایده&zwnj;هاست. اما بر خلاف تصور اولیه که شاید نسبت مستقیمی با حرف سخنران و واعظ با شکل&zwnj;گیری ایده را در این موضوع انتظار داشته باشیم، بیرته مولهف نویسنده&zwnj;ی این جستار بیشتر بر تأثیر ملال حاصل از برزخ میان سخنران و شنونده در بسیاری از سخنرانی&zwnj;ها تمرکز می&zwnj;کند. او انواع سخنرانی&zwnj;های دانشگاهی، موعظه&zwnj;های کلیسایی و حتی سخنرانی&zwnj;های تد را نقادانه بررسی می&zwnj;کند. هرچند باید توجه داشت که منظور از نقد در این کتاب بر خلاف بسیاری از نمونه&zwnj;های امروزی آن در جامعه&zwnj;ی ما که یا به کلی مخالف یک پدیده هستند یا موافق سفت و سخت آن، اصلاً به این معنی نیست. مثلاً نویسنده&zwnj;ی این جستار که کاملاً مشخص نیست در روند خداباوری، خداناباوری و دوباره خداباوری&zwnj;اش حالا در چه وضعیتی است، خوبی&zwnj;ها و بدی&zwnj;های متنوعی در موعظه&zwnj;ی کشیش در کلیسا می&zwnj;بیند. یا به همین ترتیب است نظر او درباره&zwnj;ی سخنرانی&zwnj;ها و نوشته&zwnj;های دانشگاهی در آلمان که نبود قالب&zwnj;های طنزآمیز و جستارگونه در آن&zwnj;ها را مورد پرسش قرار می&zwnj;دهد. در این مورد هم توجه به این موضوع ضروری است که اگر نویسنده&zwnj;ای آلمانی فضای خشک و علم&zwnj;زده&zwnj;ی دانشگاه&zwnj;های سرزمین خود را نقد می&zwnj;کند و به دنبال کمی انعطاف&zwnj;پذیری بیشتر و قالب&zwnj;های متنوع&zwnj;تر در آن است، بسیار شتاب&zwnj;زده خواهد بود اگر تصور کنیم این به معنی گذر از دانشگاه در سرزمین&zwnj;های مترقی غرب است. نویسنده مراسم عبادت کلیسا را تمرینی مناسب برای صبر کردن و کنترل خود بر نخندیدن می&zwnj;داند و فهم ویژگی&zwnj;های جالب کتاب مقدس را از طریق چنین دیدگاه انتقادی&zwnj;ای راحت&zwnj;تر می&zwnj;داند. او این تجمع&zwnj;ها را شبیه به تجمع الکلی&zwnj;های گمنام می&zwnj;داند که در آن&zwnj;ها هر کسی با خودش تنهاست. او معتقد است بر خلاف تصور افراد بیرون از کلیسا، پیوندش با کسانی که با آن&zwnj;ها به کلیسا می&zwnj;رود به اندازه&zwnj;ی پیوندش با کسانی که با هم یک سخنرانی می&zwnj;شنوند، سست است.</p>
<p>۳-مسئله فقط قهوه خوردن نیست</p>
<p>در جستار سوم اسون هانوشک تحول افکار در مکان ایده&zwnj;ها را چون دم کشیدن قهوه با حرارت و فشار در دستگاه اسپرسوی گازی می&zwnj;داند و از این طریق وارد بحث از تأثیر خود قهوه بر ایده، بدن و کمی هم مکان&zwnj;ها می&zwnj;شود. البته حضور مکان در این جستار ضمنی است و گویا نویسنده با نامی که برای نوشته&zwnj;ی خود انتخاب کرده ما را با پرسشی درباره&zwnj;ی مکان&zwnj;ها مواجه می&zwnj;کند اما بحث این جستار بیشتر متمرکز بر بدن و حالات تنانه و نسبت آن با تفکر است تا مکان&zwnj;ها. او از نسبت قهوه با حکمت در نظر عارفی مسلمان می&zwnj;گوید؛ از قطعه&zwnj;ی آوازی&zwnj;ای از باخ درباره&zwnj;ی مناقشه بر سر قهوه می&zwnj;گوید؛ از اولین قهوه&zwnj;خانه&zwnj;ی مونیخ می&zwnj;گوید؛ از پیوند زدن چیزها در ذهن به واسطه&zwnj;ی قهوه می&zwnj;گوید و با این مثال&zwnj;ها راهی باز می&zwnj;کند به معنایی از نامکان که همان جای ایده&zwnj;ها در ذهن است و آن را مترادفی دقیق می&zwnj;داند برای آرمانشهر. این معنا از نامکان که نزدیک به منظور هانا آرنت از ناکجا در جستار هفتم کتاب است، متفاوت است با معنایی از نامکان که در جستار پنجم از آن بحث شده و جاهایی مثل لابی هتل و سالن انتظار فرودگاه مصادیق آن معرفی می&zwnj;شود. پس در این کتاب با دو معنای متفاوت از نامکان برای نویسندگان مواجه هستیم، البته در هر جستار این معانی متفاوت روشن است و به جای هم از آن&zwnj;ها استفاده نمی&zwnj;شود. نویسنده&zwnj;ی این جستار معتقد است قهوه نوعی رهایی از لحظه&zwnj;ی حال در ناکجای ذهن یا مکان ایده&zwnj;ها باز می&zwnj;کند که فضای اندیشه را برای چیزهای دیگر باز می&zwnj;کند. او برای توضیح این موضوع از یوهان گوتفرید کراوزه نقل می&zwnj;کند که :&laquo;گیاه قهوه در دشت الاهگان الهام به بار می&zwnj;نشیند&raquo;. او در پایان ما را با پرسشی دیگر رها می&zwnj;کند: &laquo;آیا خاطرات قهوه و چای سیاه با هم فرق دارد؟&raquo;</p>
<p>&nbsp;</p>
<p>۴-گوشه&zwnj;ی امن کافه&zwnj;های شلوغ</p>
<p>این&nbsp; جستار با نقل دعوتی از ویرجینیا وولف برای اندیشدن در مکان&zwnj;های مختلفی که به صورت روزمره در آن&zwnj;ها حاضر می&zwnj;شویم آغاز می&zwnj;شود. نویسنده&zwnj;ی جستار کارولین امکه بحث ویرجینیا وولف در کتاب اتاقی از آن خود و توجه او به نقش مکان&zwnj;ها در موضوع زنان و ادبیات را یکی از اولین توجه&zwnj;ها به نسبت میان اندیشه&zwnj;، نوشتن و مکان می&zwnj;داند. او با رجوع به تجربه&zwnj;ی شخصی خودش از مکان&zwnj;هایی چون گوشه&zwnj;ی دنج کافه&zwnj;ها یا کلوب&zwnj;ها و باشگاه&zwnj;هایی می&zwnj;گوید که در آن&zwnj;ها می&zwnj;تواند بدون نگرانی و سانسور خودش باشد. او از مکان&zwnj;هایی یاد می&zwnj;کند که در آن&zwnj;ها نه ضرورتی برای شتاب است، نه درخشش و نه این که آدم کسی جز خودش باشد. جاهایی که در آن&zwnj;ها نه لازم است حرکتی کند، نه چیزی را توضیح دهد و نه چیزی را پنهان یا ممیزی کند. او چنین فضاهایی را برای ارتباط برقرار کردنش با فضایی ذهنی که اندیشه&zwnj;ها در آن شکل می&zwnj;گیرند مناسب&zwnj;تر می&zwnj;داند. فضایی تخیّلی که در ساحت زبان پدیدار می&zwnj;شود.</p>
<p>در بخشی از این جستار او از عامل متفاوتی نسبت به عواملی که در جستارهای دیگر از آن&zwnj;ها یاد شده سخن می&zwnj;گوید. هرچند این عامل هم از حیث ایجاد ارتباط و پیوند میان بدن و فضای فکری با بقیه&zwnj;ی موارد در نسبت است. جایی که او از موسیقی کلاسیک می&zwnj;گوید و معتقد است از سازنده&zwnj;ترین فضاهای اندیشیدن برای اوست. نویسنده معتقد است فضاهایی که آدم را شرمگین می&zwnj;کنند، جاهایی که قواعد سفت و سختی تفکر مستقل را مشکل&zwnj;آفرین می&zwnj;دانند و با آن مبارزه می&zwnj;کنند مانند بعضی نهادهای آموزشی، بازی&zwnj;های ویدئویی و برنامه&zwnj;های تلوزیونی واقع&zwnj;نما، گاهی به نحوی نامحسوس سدی می&zwnj;شوند بر ارتباط آزادتر ما با فضای فکری.</p>
<p>&nbsp;</p>
<p>۵-نامکانی مثل قطار شهری</p>
<p>نورا اشترنفلد متن خود را با این عبارت آغاز می&zwnj;کند که: &laquo;این روزها &laquo;فضای فکری&raquo; بر زبان همه جاری است. مجموعه&zwnj;گردان&zwnj;ها، معمارها، آموزگارها و کتابدارها در مطالب آموزشی، مجله&zwnj;های تمام گلاسه، متون تبلیغاتی و تقاضانه&zwnj;ها از فضای فکری حرف می&zwnj;زنند&raquo;. فکر می&zwnj;کنم با توجه به این جملات توجه به این نکته مهم باشد که در جامعه&zwnj;ی فکری نویسندگان این کتاب &laquo;فضای فکری&raquo; نه تنها مفهوم تازه و غریبی نیست که معنایی شناخته شده و بسیار روزمره است و به این واسطه است که حالا و پس از تثبیت آن در میان نویسندگان و اندیشمندان، از ایشان خواسته شده نظر خود را درباره&zwnj;ی آن بیان کنند.&nbsp;&nbsp;</p>
<p>چنان که گفتیم در این کتاب با معنای دومی از نامکان هم مواجه هستیم. معنایی که مارک اوژه به این منظور از آن استفاده می&zwnj;کند و جاهایی مثل سالن انتظار فرودگاه یا لابی هتل را مد نظر دارد. نویسنده&zwnj;ی این جستار میان انواع نامکان&zwnj;ها به این معنی دوم، فضای در حرکت قطار و اتوبوس در سفر را متناسب&zwnj;ترین جا برای نوشتن خود می&zwnj;داند. او معتقد است وقتی تنها سفر می&zwnj;کند بهتر از همیشه می&zwnj;نویسد و موقع نوشتن انگار مشغول گفت&zwnj;وگو با دوستان موافق و مخالف و زنده و مرده&zwnj;ی بسیاری است. نویسنده&zwnj;ی این جستار پس از نقل این بخش شخصی به تفصیل و توضیح بیشتر منظور ابی واربورگ از فضای فکری می&zwnj;پردازد و تصریح می&zwnj;کند که فضای فکری واربورگ نه قطار است و نه کتابخانه و نه سالن فرودگاه، بلکه فضایی در ذهن است که از تعادل میان درون و بیرون پدیدار می&zwnj;شود. او معتقد است از نگاه واربورگ فضای فکری اساساً مشکل به دست می&zwnj;آید چرا که نخست باید نوعی فاصله و تعادل شکل بگیرد تا بعد نوعی از فضای فکری گشوده شود. او در ادامه&zwnj;ی این جستار برای روشن&zwnj;تر شدن منظور واربرورگ از فضای فکری به آرای اندیشمندان دیگری چون مارتین ترمل و والتر بنیامین هم اشاره می&zwnj;کند. این جستار علاوه بر بحث&zwnj;های نظری، وجه معماریانه&zwnj;ای هم دارد که در آن به مقایسه&zwnj;ی فضاهای امروزی برای کار فکری و اندیشیدن مانند سالن&zwnj;های شیک کتابخانه&zwnj;ای و فضای کتابخانه&zwnj;ای قرن نوزدهمی می&zwnj;پردازد. هرچند این پراکندگی موضوعات در این جستار کمی از انسجام آن کاسته و به نظر من نسبت به بقیه&zwnj;ی جستارها ضعیف&zwnj;تر از آب درآمده است.</p>
<p>&nbsp;</p>
<p>۶- تماشای زندگی از فاصله&zwnj;ای به نازکی شیشه&nbsp;</p>
<p>رباب حیدر نویسنده&zwnj;ی این جستار متن خود را با تصوری عمومی و کلیشه&zwnj;ای از موجودی نه چندان آشنا و کمی غریبه که خودش یا همان شخصیت &laquo;نویسنده&raquo; باشد شروع می&zwnj;کند. این که بسیاری تصور می&zwnj;کنند نویسنده در جایی آرام و راحت، پشت پنجره&zwnj;ی خوش منظره&zwnj;ی کافه&zwnj;ای در برلین متنش را می&zwnj;نویسد. اما او می&zwnj;خواهد با این نوشته که از درخشان&zwnj;ترین جستارهای این کتاب است این تصور موهوم را تغییر دهد. در نظر حیدر نویسندگی شبیه نوعی نفرین خوشایند است؛ البته شاید خوشایندترین نفرینی که می&zwnj;شود تصور کرد. او هم معتقد است بله نویسنده&zwnj;ها دوست دارند کنار پنجره بنویسند، اما حالا او کنار پنجره&zwnj;ی متفاوتی با پنجره&zwnj;ی آرام و خوش منظره&zwnj;ی کافه&zwnj;ی برلینی است و در این جستار از نسبت خودش و مکانی دیگر سخن می&zwnj;گوید. پنجره&zwnj;ی اتوبوس مثلاً لوکسی که حالا در آن نشسته و از دمشق به لاذقیه می&zwnj;رود. او قبلاً اتوبوس را جای خوبی برای فکر کردن می&zwnj;دانسته، ولی وقتی که جنگ&nbsp; نباشد. حالا که چهارصد کیلومتر راه به خاطر ایست&zwnj;های بازرسی متعدد هشت ساعت طول می&zwnj;کشد و مسافری هم در اتوبوس از فشار جنگ و اتفاقات تشنج کرده و فریاد می&zwnj;زند اوضاع به کلی متفاوت است. نمی&zwnj;داند مرد همراهش که دچار حمله&zwnj;ی عصبی شده و دست&zwnj;هایش را در هوا تکان می&zwnj;دهد و پاهایش را به زمین می&zwnj;کوبد کیست، شاید پدر شهیدی است یا دختری که غرق شده است. این منظره برای او و دیگران مسافران اتوبوس دیگر منظره&zwnj;ی نامعمولی نیست: فروپاشی عصبی در ملأ عام.&nbsp; برای او و بقیه&zwnj;ی مسافران دیدن کسی که گلوله خورده و مرده، کسی که بی سر و صدا سرش را با چاقو بریده&zwnj;اند و مرده، مردی که از خیابانی می&zwnj;گذشته و بمبی آن&zwnj;جا منفجر شده و او هم مرده، همگی تصاویر آشنایی است. به نظر او و دیگر شاهدان مستأصل جنگ، مردن با گلوله&nbsp; مرگ عزتمندانه است، مردن با چاقو خیلی هم ناجور نیست، مردن با چاقو یا گلوله جلوی دوربینی که صحنه را ضبط می&zwnj;کند خیلی ناجور است، و از گرسنگی مردن فاجعه است و به لحاظ انسانی شرم&zwnj;آور. ولی درماندن و ناتوان غرق مغاک جنون شدن ... دیدن چنین صحنه&zwnj;ای دیگر از توان هر کسی خارج است.</p>
<p>رباب حیدر توصیف&zwnj;هایش از وضعیت جنگی و سفرش با اتوبوس را ادامه می&zwnj;دهد و مدام به تفاوت دیدگاه امروزی&zwnj;اش به نوشتن و فضای فکری با تصورش از آن پیش از آغاز جنگ بر می&zwnj;گردد. دلخوشی&zwnj;ها و دغدغه&zwnj;های خودش و دیگر نویسندگان هیپی دمشقی درباره&zwnj;ی ماجراهای زندگیشان، داستان&zwnj;های عاشقانه&zwnj;شان و به قول خودش دلخوشی&zwnj;های الکی&zwnj;شان. او با این مقایسه میان دو خود متفاوتش، برداشتش از واژه&zwnj;ای&nbsp; در زبان عربی کهن را برای ما روشن&zwnj;تر می&zwnj;کند. &laquo;غفل&raquo; که یعنی گمنام، بی&zwnj;نام و نشان، نادیده، ناشناخته و گاهی از یاد رفته در میان جمعیتی منتظر که هر یک به جایی خیره شده&zwnj;اند بدون این که چیزی ببینند. رباب حیدر در ادامه&zwnj;ی این جستار روایی به آلمان می&zwnj;رود. تمام این تجربه&zwnj;ها حالا دیگر فضای نوشتن، حضور در قطاها و ایستگاه&zwnj;ها، نشستن در کافه&zwnj;ها و بسیاری فضاهای دیگر را به شکل تازه&zwnj;ای برای او معنا می&zwnj;کنند.</p>
<p>۷- در مرز فضای میان ستاره&zwnj;ای</p>
<p>جستار هفتم این کتاب از برنت بوزل فلسفی&zwnj;ترین نوشته&zwnj;ی این مجموعه است. نویسنده متن خود را با نقل پرسشی از هانا آرنت شروع می&zwnj;کند: &laquo;وقتی فکر می&zwnj;کنیم کجا هستیم؟&raquo; و تأکید می&zwnj;کند که منظور آرنت از این پرسش نه جاهایی مثل کافه، کتابخانه یا میز تحریر که فضایی است که ایده&zwnj;ها در ذهن ما در آن جا گرفته&zwnj;اند. جایی که شناخت آن کمک می&zwnj;کند تا بتوانیم در بی&zwnj;وطنی&zwnj;ای سکنا گزینیم و امکانات بیشتری برای اندیشیدن، تخیّل کردن، همدلی با دیگران و فراتر رفتن از خود را بگشاییم. آرنت در یکی از آثار متأخرش یعنی کتاب حیات ذهن با توضیح این منظور از ناکجا یا نامکان، تعریفی خاص و همدلانه از تفکر ارائه می&zwnj;دهد. بوزل توضیح می&zwnj;دهد که آرنت با این کار جایی را معرفی می&zwnj;کند که قوانینش از زمین تا آسمان با قوانین فضا و زمان فیزیکدان&zwnj;ها فرق می&zwnj;کند. به زعم او آرنت با زبانی صریح و روشن، اما به کلی دور از هرگونه احساسات افراطی، از چیزی حرف می&zwnj;زند که در زمانه و گفتمانی دیگر &laquo;پرواز روح&raquo; نامیده می&zwnj;شد. او در ادامه به تفصیل بده بستانی می&zwnj;پردازد که میان پاسخ آرنت به پرسش درباره&zwnj;ی مکان تفکر از یک سو و اسطوره&zwnj;ی کلاسیک روح یا نفس در آثار فلسفی افلاطون از سوی دیگر پدید می&zwnj;آید. تفسیر بوزل از این موضوع و همچنین پرداختن او به جنبه&zwnj;ای فلسفی از کیهان&zwnj;شناسی گذشتگان شاید بتواند راهگشای ما در فهم نزدیک&zwnj;تر بعضی از این مفاهیم در دستگاه فلسفی فیلسوفان قدیم خودمان هم باشد. کسانی چون ابن سینا و سهروردی که هم از قصه&zwnj;ی مرغان و پرواز اندیشه سخن گفته&zwnj;اند و هم این موضوع را در نسبت با کیهان&zwnj;شناسی خود تبیین کرده&zwnj;اند. بوزل برای تبیین منظور آرنت از ناکجا از فضای ابرآسمانی یا فراسوی اورانوس: گنبد آسمان می&zwnj;گوید که مکان&zwnj;هایی که در آن هستیم گاهی یاری دهنده&zwnj;ی ما در پرواز اندیشه&zwnj;مان به آن&zwnj;جای نادیدنی است.&nbsp;</p>
<p>&nbsp;</p>
<p>۸-گوزن در دانشگاه</p>
<p>آن کاتن در این جستار از نسبت میان فضای فکری و ساختارهای کلان&zwnj;تر زندگی شخصی و اجتماعی ما پرده&zwnj;برداری می&zwnj;کند. او در اولین قدم از درگیری محسوسی میان گوشت، پوست و استخوان بیلوژیک ما با فضای فکری&zwnj;ای می&zwnj;گوید که در بی&zwnj;تناسبی&zwnj;شان با هم سر ناسازگاری پیدا می&zwnj;کنند. او در ادامه و با شاهد مثال آوردن از تجربه&zwnj;های شخصی خود این ناسازگاری، بی&zwnj;تناسبی و جنگ را تحت تأثیر نظام&zwnj;های کلان&zwnj;تر اقتصادی، حقوقی، مد، خانواده و محافل بورژوایی بیشتر توضیح می&zwnj;دهد و تلاش می&zwnj;کند در هر یک پیشنهادهایی هم برای برون&zwnj;رفت از این وضعیت نامتناسب ارائه دهد. او از این طریق وجهی از فضای فکری را هویدا می&zwnj;کند که در نسبت با محیط بیرونی ماست اما نه صرفاً وجوه ادراکی شخصی بلکه جهان اجتماعی&zwnj;ای که در آن زندگی می&zwnj;کنیم. مثلاً او این نیروی اجتماعی در دانشگاه و فضای آکادمیک را چنان شدید و سخت برای خود می&zwnj;یابد که باعث می&zwnj;شود بسیاری اوقات در دانشگاه احساس کند آنقدر غریبه است که انگار اصلاً یک گوزن است. با توصیف و تا حدی به عمق بردن این مجموعه عوامل است که کاتن خواندن کتابی فلسفی را چون فراغتی از این نیروی کلان بیرونی می&zwnj;فهمد که برای او شبیه به سوار شدن بر ترن&zwnj;هوایی فکری در نامکان ایده&zwnj;ها است. با وجود این که این جستار پر از بینش&zwnj;های عمیق و تأمل&zwnj;برانگیز است اما یافتن حلقه&zwnj;ی ارتباط مفهومی میان آن&zwnj;ها کمی سخت و پیچیده است که باعث شده سخت&zwnj;خوان باشد و نوشتن درباره&zwnj;ی آن را هم کمی سخت کند.</p>
<p>&nbsp;</p>
<p>۹- آیا زندان کیفیت آسمان را تغییر می&zwnj;دهد؟</p>
<p>&laquo; حیاط زندان تنها جایی بود که می&zwnj;توانستم آسمان را ببینم. احتمالاً درستش این است که بگویم تکه&zwnj;ای از آسمان را. قاب شده با دیوارهای بلند و قطور و محسوس در سیم&zwnj;خاردار. ولی آدم&zwnj;های آزاد هم وقتی سرشان را بلند می&zwnj;کردند، همان آسمان را می&zwnj;دیدند. آن جا حس می&zwnj;کردم به جهان متصلم. همه&zwnj;ی آدم&zwnj;ها به همان آسمان نگاه می&zwnj;کردند&raquo;. جستار آخر کتاب شرح تجربه&zwnj;ی مشاله تولو از زندان و فضای فکر در آن است. او در این متن از تلاشش، پیروزی&zwnj;ها و شکست&zwnj;هایش برای راکد نماندن در این فضا می&zwnj;گوید. با خواندن جستار او می&zwnj;بینیم که چقدر نقش و اهمیت جزئیاتی که گاه در زندگی روزمره به آن&zwnj;ها بی&zwnj;توجهیم در فضایی مثل زندان که این جزئیات از ما دریغ می&zwnj;شوند پررنگ و حیاتی است. او برای ما از تأثیر چیزهای کوچک و ظریف، رومیزی رنگی، جامدادی گل&zwnj;گلی و نقاشی&zwnj;های احسا&zwnj;س برانگیز در تغییر حال و هوای خفقان&zwnj;آور سلولش می&zwnj;گوید. هرچند به نظرش این تلاش به خاطر نبود نور روز در آن سلول به سرانجام نمی&zwnj;رسد. او تجربه&zwnj;اش از نسبت میان محبوس شدن بدن و گرفتار غل و زنجیر شدن فکر را توصیف می&zwnj;کند و از نقش شفابخش و کیفیت بی&zwnj;نهایت آسمان در چنین وضعیتی می&zwnj;گوید.</p>
<p>تولو از قوانین نانوشته&zwnj;ی متفاوت حیاط زندان در هنگام پیاده&zwnj;روی و گفت&zwnj;وگو می&zwnj;گوید. از این که اگر می&zwnj;خواستی با کسی حرف بزنی باید کنار او می&zwnj;رفتی و با او هم&zwnj;قدم می&zwnj;شدی و از این تجربه درسی برای چگونگی هم&zwnj;صحبتی با هر فرد دیگری می&zwnj;گیرد و ضرورت همقدمی فکری با او. همچنین می&zwnj;گوید که پیش از تجربه&zwnj;ی زندان برای اندیشیدن همیشه دنبال جایی خلوت می&zwnj;گشته است اما در زندان متوجه شده که شاید چندان هم لزومی به این کار نبوده است. او در این جستار تلاش می&zwnj;کند تجربه&zwnj;ی خود از یکی از تلخ&zwnj;ترین و دردآورترین فضاهای ساخته&zwnj;ی بشر را بازنمایی کند. جایی که او واقعیتش را آن&zwnj;قدر زیر و رو کرده تا در میان همه&zwnj;ی بدبختی&zwnj;هایش چیزی مثبت بیابد.</p>
<p>&nbsp;</p>
<p>*این نوشته اولین&zwnj;بار در ویژه&zwnj;نامه&zwnj;ی نوروز مجله&zwnj;ی تجربه منتشر شده است.</p>
<p>&nbsp;</p>
<p>برای مشاهده&zwnj;ی یادداشت&zwnj;های پیشین نویسنده در آسمانه به پیوند زیر مراجعه کنید:</p>
<p dir="ltr" style="text-align: left;"><a href="../authors/tabatabaei/" target="_blank" rel="noopener">https://asmaneh.com/authors/tabatabaei/</a></p>