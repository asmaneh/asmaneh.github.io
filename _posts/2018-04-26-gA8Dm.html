--- 
title: "درباره یک موزه" 
authors: zarei 
types: blog 
featured: false
featureImg: "/assets/img/posts/gA8Dm.jpg" 
slug: gA8Dm 
gallery: 
- image_path: "/assets/img/posts/gA8Dm.jpg" 
  title: "درباره یک موزه" 
- image_path: "/assets/img/posts/gA8Dm-1.jpg" 
  title: "" 
- image_path: "/assets/img/posts/gA8Dm-2.jpg" 
  title: "" 
- image_path: "/assets/img/posts/gA8Dm-3.jpg" 
  title: "" 
 
--- 
<p>موزه&zwnj;های تاریخی جذاب نیستند. دست کم تجربه من همیشه چنین بوده است. هیچ&zwnj;گاه نفهمیده&zwnj;ام چطور باید بین نام و سن و صورت اشیائی که آنجاست ارتباطی بیابم و چطور از این ارتباط چیزی بیاموزم. گاهی از ترس محکوم شدن به بی&zwnj;علاقگی، ساعتهای زیادی را در موزه&zwnj;ای پر از آثار کهن گذرانده&zwnj;ام، اما فقط از شکل و رنگ اشیاء لذت برده&zwnj;ام و کمتر توجهم به نوشته&zwnj;ها و توضیحات جلب شده است و کمتر چیزی درباره گذشته آموخته&zwnj;ام. از همین رو همیشه موزه&zwnj;های بهتری را در ذهم تصور می&zwnj;کنم، موزه&zwnj;هایی زیباتر و هیجان&zwnj;انگیزتر که نوشته&zwnj;ها و شیشه&zwnj;های کمتری دارند و فرصت بیشتری برای بازی در آنها مهیاست! اغلب موزه&zwnj;هایی که تاکنون دیده&zwnj;ام دیوارهای شیشه&zwnj;ای بزرگی بوده&zwnj;اند؛ قاب&zwnj;هایی برای دیدن و موانعی برای نزدیک نشدن. موزه مرزی میان بیننده امروز و رویداد گذشته می&zwnj;کشد و در عین قاب کردن تصویری خاص از گذشته، اجازه نمی&zwnj;دهد به یادگارهای منتخب نزدیک شویم. ظاهراً چاره&zwnj;ای هم نیست؛ زیرا گذشته سرزمین بیگانه&zwnj;ای است که ساکنانش به زبانی نا آشنا سخن می&zwnj;گویند و ما نیز جز دقت در تصویرها و یادگارهای نمادین راهی برای شناخت آن نداریم. اما مدتی پیش حضور در موزه&zwnj;ای را تجربه کردم که گذشته را به صورتی دیگر پیش چشم قرار می&zwnj;داد: خانه&zwnj;ای رو به دریا با دری کوچک که برای عبور از آن مجبور شدیم سرهایمان را خم کنیم. راهروی کوچک ما را به حیاطی رساند که زیر سایبانی در گوشه آن، سه پیرمند قلیان می&zwnj;کشیدند. یکی&zwnj;شان بلند شد، خوشامد گفت و همراهمان آمد تا اتاق&zwnj;های آن سوی حیاط را نشانمان دهد. از کنار چرخ چاه و کپری فرسوده گذشتیم که به اشیاء دائمی آن حیاط می&zwnj;مانست و پیرمرد همراه نیز اصراری بر نشان دادن آنها نمی&zwnj;کرد. برای ورود به اتاق&zwnj;های موزه باید کفش&zwnj;ها در می&zwnj;آوردیم. اتاق اول در محاصره تاقچه&zwnj;هایی بود که روی هرکدام دهها شیئ قدیمی قرار داشت. اشیاء معمولی و رنگ و رو رفته که مفهوم &laquo;دریا&raquo; آنها را کنار هم قرار داده بود. قابی روی دیوار توجهمان را جلب کرد. گواهی راندن لنج بود. مشغول خواندن متن انگلیسی روی آن بودیم که پیرمرد گفت: &laquo;من هم چند سفر همراه ناخدا بوده&zwnj;ام.&raquo; داستان لنج بادبانی و زنگبار و ناخدا احمد و دریانوردان انگلیسی&zwnj;ای که مهارت او را تأیید کرده بودند، سر صحبت را باز کرد. چند سؤال که پرسیدیم، میزبان اشیائی را از روی طاقچه برداشت و داستان&zwnj;های دیگری تعریف کرد. از گوی شیشه&zwnj;ای توخالی&zwnj;ای برای نجات غریق، تا کتاب نجوم و انواعی از اصطرلاب که هرکدام از جایی آمده بود و متعلق به آشنایی بود. در اتاق کناری، اشیاء ساده&zwnj;تر و روزمره&zwnj;تری را گرد هم آورده بودند؛ چنانکه هیچ دسته&zwnj;بندی&zwnj;ای نمی&zwnj;توانست آنها را کنار هم قرار دهد. گویا چند سال قبل از ساکنان بندر کنگ خواسته بودند اشیاء قدیمی&zwnj;شان را به موزه اهدا کنند. گنجینه موزه پر از اشیائی بود که پیشتر مردم آنها را در خانه&zwnj;های خود نگه می&zwnj;داشتند اما دیگر به کاری نمی&zwnj;آمد. پایه چوبی خوش&zwnj;تراشی که زنان آن را زیر پایشان می&zwnj;گذاشتند تا به نوزادشان شیر دهند، شیشه شیر عجیبی که از اروپا آمده بود و کلاههای سفید نیم&zwnj;دوخته&zwnj;ای که هفتاد سال در انتظار بازگشت دریانوردان لنجِ گم&zwnj;شده مانده بود.&nbsp;</p>
<p>موزه تاریخی بندر کنگ شبیه به خانه&zwnj;های دیگر شهر است؛ بدون ذره&zwnj;ای تلاش برای آنکه جذابتر جلوه کند یا کهنه&zwnj;تر و ارزشمندتر به چشم بیاید. به گمانم از همین روست که بازدیدکنندگان نیز خود را مهمانان خانه می&zwnj;دانند و به دارایی صاحبخانه احترام می&zwnj;گذارند. صاحبخانه&zwnj;ای که برای تمام اشیاء روی طاقچه داستان&zwnj;هایی دارد و می&zwnj;کوشد چیزی بیش از صورت بی&zwnj;جان اشیاء دستگیرتان شود. هرچند نمی&zwnj;توان ادعا کرد که این مکان تعریف جدیدی از موزه تاریخی به دست می&zwnj;دهد یا حتی فاصله میان بیننده و تاریخ را پر می&zwnj;کند؛ اما دست کم می&zwnj;توان صورت نوی از مواجهه با اشیاء تاریخی را در آن تجربه کرد. تجربه&zwnj;ای که بیش از آنکه به دیدن تصویری از پشت شیشه شبیه باشد به شنیدن داستانی قدیمی می&zwnj;ماند. خطاست اگر بگویم همه موزه&zwnj;ها باید چنین باشند یا چنین نگاهی به گذشته را بر نگاه رایج موزه&zwnj;ای برتر بدانم. اما دست کم می&zwnj;توانم تأکید کنم که همیشه وجود صورت&zwnj;های مختلفی از نگاه به یک پدیده ضروری است. بنا بر این اگر اغلب موزه&zwnj;هایی که حضور در آنها را تجربه می&zwnj;کنیم شیشه&zwnj;ای&zwnj;اند و مرزها دسته&zwnj;بندی&zwnj;های پر رنگ در آنها حکفرماست، برخی موزه&zwnj;ها نیز باید نوع دیگری از تجربه مواجهه با تاریخ را در اختیارمان قرار دهند. تجربه&zwnj;ای که ما را به درک معنای دیگری از گذشته نزدیک کند و وجوه نادیده&zwnj;ای از پدیده&zwnj;های تاریخی را پیش چشممان قرار دهد.&nbsp;</p>