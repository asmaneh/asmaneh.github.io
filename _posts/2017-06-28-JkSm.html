--- 
title: "نگاهی به تاریخچۀ تأسیس دورۀ مطالعات معماری ایران" 
authors: qayyoomi 
types: blog 
featured: false
slug: JkSm 
--- 
<p>&nbsp;مصاحبه&zwnj;کننده: فاطمه باقری</p>
<p>از تأسیس دورۀ کارشناسی مطالعات معماری ایران در حدود دوازده سال می&zwnj;گذرد. این دوره حالا در چند دانشگاه کشور، از دولتی و خصوصی، دانشجو می&zwnj;گیرد و شاید نزدیک به دویست دانش&zwnj;آموخته داشته باشد. حالا شاید وقت آن باشد که وضع این دوره را بررسی و نقد کنیم. اما نقد منابعی می&zwnj;خواهد. بخشی از این منابع خود دانشجوها و دانش&zwnj;آموختگان و استادان&zwnj;اند، چه در درون دانشکده و چه در بیرون از آن؛ بخشی هم آثار ایشان است، از مقاله و پایان&zwnj;نامه تا کتاب؛ اما اطلاع دیگری هم لازم است. این دوره چگونه تأسیس شد؟ با چه انگیزه&zwnj;ها و دیدگاه&zwnj;ها و مقدمه&zwnj;هایی؟ چه کسانی و به چه نحو آن را تأسیس کردند؟ شنیده بودم که برنامۀ اولیۀ دوره را هیئتی هشت&zwnj;نفره ریخته&zwnj;اند. متأسفانه از آن اعضا، دو استاد برجسته (آقایان باقر شیرازی و محمد مهریار) درگذشته&zwnj;اند؛ اما خوش&zwnj;بختانه بقیۀ ایشان همچنان زنده و فعال&zwnj;اند. گفتم این کار را با آقای قیومی شروع کنیم و سپس به سراغ بقیۀ ایشان برویم. به همین قصد، شنبه ۹ اردیبهشت ۱۳۹۶ ساعت ۳۰، ۴، به دفتر آقای مهرداد قیومی در دانشکدۀ معماری و شهرسازی دانشگاه شهید بهشتی رفتم.<br />* آقای قیومی، ایدۀ تأسیس دورۀ مطالعات معماری ایران و تأسیس آن از کجا آمد؟</p>
<p>به این پرسش می&zwnj;شود پاسخی تحلیلی و انتقادی داد. بنده در این باره خیلی فکر کرده&zwnj;ام و می&zwnj;توانم به اندازۀ بضاعت خودم به این بپردازم. همچنین دوستانمان در این دوره، به&zwnj;ویژه خانم اهری و آقایان حاجی&zwnj;قاسمی و رحیم&zwnj;زاده، در این باره فکر کرده&zwnj;اند. برخی از دانش&zwnj;آموختگان دوره هم در این باره سخنان شنیدنی دارند. اما همان&zwnj;طور که می&zwnj;دانید، ابتدا باید اطلاعات اولیه&zwnj;ای دربارۀ تأسیس دوره ثبت و ضبط شود؛ وگرنه دستخوش فراموشی و تحریف می&zwnj;شود. پس آنچه در اینجا می&zwnj;گویم فقط شرح وقایع تاریخ تأسیس دورۀ مطالعات معماری ایران است، نه تحلیل آن. ممکن است به مقتضای بحث، اشاره&zwnj;ای به مبادی دوره و ایده&zwnj;ها بکنم؛ اما فقط در حد اشاره. بنا بر این، تأکید می&zwnj;کنم که آنچه می&zwnj;گویم فقط در حد اطلاع&zwnj;رسانی است، که مقدمۀ نقد است. البته برای تکمیل و تصحیح همین اطلاعات، خوب است به سراغ دیگر کسانی هم بروید که در تأسیس این دوره مشارکت داشتند.</p>
<p>برای اینکه بتوانم تکوین ایدۀ تأسیس دوره را بهتر توضیح بدهم، قدری دربارۀ مقدماتش می&zwnj;گویم. در سال ۱۳۷۴ اولین کنگرۀ تاریخ معماری و شهرسازی ایران در بم برگزار شد که نتیجۀ آن عرضۀ مجموعۀ کار محققان و علاقه&zwnj;مندان تاریخ معماری ایران در طی دست&zwnj;کم دو دهه قبل از آن بود. برای همین می&zwnj;شود گفت همۀ اندوختۀ کارهایی که تا به آن روز عرضه نشده بود و تقریباً همۀ سرمایۀ ملی کشور در این زمینه در آنجا عرضه شد. بسیاری از بزرگان کشور در این زمینه گرد هم آمدند. در سال ۱۳۷۶، همایشی با عنوان &laquo;معماری مسجد: گذشته، حال، آینده&raquo; به همت دانشگاه هنر در اصفهان برگزار شد (آن موقع هنوز دانشگاه هنر اصفهان وجود نداشت؛ و دانشگاه هنر اصفهانی کنونی &laquo;پردیس اصفهان&raquo; دانشگاه هنر بود). دبیر علمی این همایش آقای شیرازی و دبیر اجرایی آن خانم اهری بودند. دو سال بعد، در سال ۱۳۷۸ دومین کنگرۀ بم برگزار شد، البته نه به غنای کنگرۀ اول؛ چون دیگر نه محصول بیست&zwnj;سی سال، بلکه فقط محصول چهار سال اخیر تا آن زمان عرضه می&zwnj;شد. برگزارکنندۀ این کنگره، یعنی متفکر و برنامه&zwnj;&zwnj;ریز و مجری آن، آقای شیرازی بودند.<br />* آیا آقای شیرازی به&zwnj;تنهایی عهده&zwnj;دار همۀ امور اصلی این کنگره بودند؟</p>
<p>ایشان هیئت علمی&zwnj;ای هم برای این کنگره ترتیب داده بودند؛ اما در نهایت، این هیئت بیشتر جایگاه مشورتی داشت و عملاً تصمیم&zwnj;های نهایی را خود آقای شیرازی می&zwnj;گرفتند (اسامی اعضای این هیئت در هریک از کنگره&zwnj;های سه&zwnj;گانه در آغاز مجلدات مجموعه مقالات هر دوره چاپ شده است). آقای شیرازی مقاله&zwnj;های رسیده را برای داوری به اعضای هیئت علمی می&zwnj;دادند؛ و در عین حال، خودشان همۀ آنها را می&zwnj;خواندند. در هنگام برگزاری کنگره، از محتوای یکایک مقاله&zwnj;ها، حتی مقاله&zwnj;های جنبی کنگره، اطلاع تفصیلی داشتند. از جملۀ اعضای این هیئت آقایان مهدی حجت، کامبیز حاجی&zwnj;قاسمی، کامبیز نوایی و شماری از باستان&zwnj;شناسان برجستۀ کشور بودند.<br />*شما هم عضو هیئت علمی کنگرۀ بم بودید؟</p>
<p>&nbsp;نه؛ در کنگرۀ اول و دوم، بنده عضو هیئت علمی کنگره نبودم. پس از پایان کنگرۀ دوم بود که آقای شیرازی بنده را عضو هیئت علمی آن کردند. به هر حال، کنگره&zwnj;های بم، و تا حدی همایش مسجد، موجب نوعی آگاهی از وضع کنونی تاریخ معماری در ایران شد.<br />با چنین جمع&zwnj;بندی&zwnj;ای، طبیعی بود که برخی از علاقه&zwnj;مندان تاریخ معماری ایران به این فکر بیفتند که به دورۀ تخصصی برای تربیت محقق معماری نیاز داریم. به عبارت دیگر، وقتی که کنگره&zwnj;های بم کمک کرد که ما جمع&zwnj;بندی&zwnj;ای از وضع موجود مطالعۀ معماری ایران داشته باشیم، خیلی طبیعی بود که برگزارکنندگان کنگره، که بیش از همه در میدان این جمع&zwnj;بندی بودند، به فکر تربیت محقق تاریخ معماری بیفتند.<br />*ولی مجموعۀ مقاله&zwnj;های کنگرۀ بم، علاوه بر مقاله&zwnj;های قوی، حاوی بسیاری مقاله&zwnj;های ضعیف است. با چنین وضعی، آیا این کنگره واقعاً می&zwnj;توانست مایۀ جمع&zwnj;بندی&zwnj;ای بشود که می&zwnj;گویید؟</p>
<p>یادم می&zwnj;آید که مدتی پس از برگزاری کنگره، به خانۀ مرحوم استاد ایرج افشار رفتم. گفتند: شما در این کنگره بوده&zwnj;اید و از آن خبر دارید؟ گفتم در آنجا مقاله&zwnj;ای داشتم؛ ولی سخنرانی نه. گفتند: همه جور مقاله در آن یافت می&zwnj;شود؛ از &laquo;غثّ و ثمین&raquo; و نبایستی این&zwnj;طور آسان&zwnj;گیری می&zwnj;کردند. پس مرحوم افشار هم همین نظر را داشتند و این را به&zwnj;راحتی با تصفح مجموعه مقاله&zwnj;ها می&zwnj;شود دریافت؛ اما توجه کنید که همین مایۀ جمع&zwnj;بندی است. کنگرۀ بم آینۀ وضع تاریخ معماری ایران است. آینه فقط خوبی&zwnj;ها را نشان نمی&zwnj;دهد. اهمیت فوق&zwnj;العادۀ کنگرۀ بم همین است. برگزاری کنگرۀ بم بیشتر فعالیتی اجتماعی بود تا علمی؛ چه از این حیث که ملاقات و گفتگوی اصحاب این حوزه را فراهم کرد؛ و چه از این حیث که وضع تاریخ معماری ایران را پیش چشم گذاشت و تحرکی ایجاد کرد.<br />*منظورتان این است که کنگرۀ بم هم جنبه&zwnj;های ایجابی داشت و هم سلبی؟ یعنی هم نشان داد که چه مقدار کار درست و محکم در زمینۀ تاریخ معماری ایران انجام گرفته است و هم ضعف&zwnj;های محتوایی و انسانی آن را نشان داد؟</p>
<p>کاملاً درست است. یک وجه سلبی در آن زمان دیگر بالا گرفتن موج ویران کردن آثار تاریخ معماری ایران بود. یک شاهدش اینکه رئیس سازمان میراث فرهنگی (سازمانِ برگزارکنندۀ کنگرۀ بم) در زمان اولین کنگره مرحوم آقای سیدسراج&zwnj;الدین کازرونی بود؛ یعنی همان کسی&zwnj;که مجوز تخریب حمام خسروآقا در اصفهان را امضا کرد. تخریب حمام خسروآقا در واقع نماد ویرانگری آثار تاریخی ایران است. فرض بفرمایید بنایی مثل حمام گنج&zwnj;علی&zwnj;&zwnj;خان را کسی با مجوز میراث فرهنگی و به خاطر منافع زمین&zwnj;خواری در آن منطقه تخریب کند. آقای شیرازی که دبیر علمی این همایش بود در واقع مطرود همان سازمان بود و در زمان آقای کارزونی ایشان را در سازمان منزوی و تقریباً خلع ید کرده بودند.<br />*آنچه گفتید مربوط به بیرون از دانشگاه&zwnj;ها بود. در درون دانشگاه&zwnj;ها، زمینه چطور بود؟</p>
<p>در دانشگاه&zwnj;ها، موج تأسیس دوره&zwnj;های کارشناسی ارشد&zwnj; و دکتری بالا گرفته بود و دورۀ کارشناسی &zwnj;ارشد پیوستۀ معماری کم&zwnj;کم حذف و دورۀ آموزش دانشگاهی معماری به دورۀ کارشناسی معماری محدود شد. بنابراین لازم آمد که دوره&zwnj;های کارشناسی &zwnj;ارشد برای معماری تأسیس شود. به این ترتیب در فاصلۀ سال ۱۳۷۴ تا ۱۳۸۴، دوره&zwnj;های کارشناسی&zwnj; ارشد منظر، مدتی بعد مرمت، سپس کارشناسی ارشد معماری و نیز دوره&zwnj;های دکتری معماری تأسیس شد. از سوی دیگر، بعداً خواهم گفت که دانشگاه شهید بهشتی (دانشگاه ملی ایران) از قبل از انقلاب در زمینۀ مطالعۀ مربوط به معماری قوی بود. از طرف دیگر، جمع&zwnj;بندی بم و وضع میراث فرهنگی و ویرانی و لزوم حفظ و شناخت آثار معماری، کسانی را که مشغولیت ذهنی و عملی&zwnj;شان میراث فرهنگی و تاریخ معماری بود، چه در دانشگاه و چه بیرون آن، به این فکر انداخت که کاری دانشگاهی در این زمینه آغاز کنند؛ از جمله تأسیس رشتۀ دانشگاهی برای تربیت محقق و ثبت و ضبط آثاری که هر کدام ممکن است از بین برود. در واقع، وضع میراث فرهنگی در این سال&zwnj;ها بحرانی بود. کمتر کشوری را می&zwnj;توان در جهان یافت که مهم&zwnj;ترین، برجسته&zwnj;ترین، درخشان&zwnj;ترین و پردرآمدترین آثار میراث فرهنگی&zwnj;اش، نه در کوچه پس&zwnj;کوچه&zwnj;ها، بلکه آثاری در حد چهارباغ و میدان نقش&zwnj; جهان و سردر جورجیر، در معرض ویرانی باشد. به حریم نقش جهان تجاوز شد؛ حریم زاینده&zwnj;رود بارها و بارها شکسته شد؛ و از زیر چهارباغ هم مترو عبور کرد و سی&zwnj;و&zwnj;سه پل آسیب دید. کمتر کشوری را در جهان می&zwnj;توان یافت که پایتختش شهری تاریخی باشد؛ اما حتی یک قطعه بافت تاریخی سالم در آن وجود نداشته باشد. چنین وضع شگفت&zwnj;انگیزی هر دردمندی را به فکر چاره می&zwnj;اندازد. مسلماً برگزارکنندگان بم در زمرۀ دردمندان اصلی این حوزه بودند.<br />*منظورتان این است که ایدۀ تأسیس دورۀ کارشناسی ارشدی برای تعلیم و تربیت محقق تاریخ معماری متعلق به برگزارکنندگان کنگرۀ بم است.</p>
<p>آنچه گفتم فقط برای توضیح زمینه&zwnj;ها و مقدمات بسته شدن نطفۀ ایدۀ تأسیس رشته&zwnj;ای تخصصی در این حوزه بود. عرض کردم که قصدم تحلیل نیست. اینها را فقط در حد اشاره مطرح کردم. بعدها می&zwnj;شود اینها را بسط داد و نقد کرد. تا اینجا به خاستگاه&zwnj;ها اشاره کردم. اما باید به نکتۀ مهمی هم توجه کنید: نباید مقدمات را با اصل موضوع یکی بگیرید. به فکر تأسیس دوره&zwnj;ای افتادن با دوره&zwnj;ای را تأسیس کردن فرق دارد. آدم ممکن است به فکر خیلی چیزها بیفتد. من ممکن است الآن به این فکر بیفتم که مؤسسۀ انتشاراتی&zwnj;ای برای چاپ پایان&zwnj;نامه&zwnj;های دانش&zwnj;آموختگان مطالعات معماری ایران تأسیس کنم؛ اما محض این فکر مساوی تأسیس آن نیست! اگر فردا شما مؤسسه&zwnj;ای انتشاراتی برای چاپ این پایان&zwnj;نامه&zwnj;ها تأسیس کنید، من نمی&zwnj;توانم ادعا کنم مؤسس آنم بر این اساس که ایدۀ آن دیروز به ذهن من رسیده است. شما مؤسس آنید.&nbsp;بنابراین، مؤسس دورۀ مطالعات معماری ایران فقط آقای حاجی&zwnj;قاسمی و حامی ایشان آقای هادی ندیمی بودند.<br />*پس حالا توقع داریم که از تحقق این ایده و تأسیس عملی آن بگویید.<br />درست است؛ آنچه تا اینجا بیان شد، تکوین ایده&zwnj;های و خاستگاه رشته مطالعات معماری ایران بود. حالا به سراغ تأسیس واقعی آن می&zwnj;رویم. اگر خطا نکنم، آقای حاجی&zwnj;قاسمی عضو گروه بازنگری رشتۀ معماری در ستاد انقلاب فرهنگی بودند. از جملۀ دروس جدید در این برنامه، دو درس با عنوان &laquo;آشنایی با معماری اسلامی ۱ و ۲&raquo; بود. با بازگشایی دانشگاه&zwnj;ها در سال ۱۳۶۲، ایشان نخستین مدرّس این درس در دانشکدۀ معماری و شهرسازی دانشگاه شهید بهشتی بودند و این کار را بیش از سی سال، تا زمان بازنشستگی&zwnj;شان در سال ۱۳۹۳ ادامه دادند. بررسی این درس و محتوای آن موضوع سخن ما نیست. باید در جای دیگری آن را توضیح داد و نقد کرد. حالا در همین حد عرض کنم که محتوا و طرز عرضۀ این درس در این دانشکده با درس&zwnj;های مشابه در دیگر دانشکده&zwnj;های معماری تفاوت&zwnj;های بارزی داشت. یکی از تفاوت&zwnj;ها این بود که محتوای این درس محصول کار شخص آقای حاجی&zwnj;قاسمی و دوستشان آقای نوایی بود؛ نه گزارش کارهای دیگران، مثلاً کارهای پیرنیا و گدار و پوپ (که نوعاً مبنای ارائۀ این دروس در دانشگاه&zwnj;های دیگر بود). آثاری را که در این کلاس معرفی می&zwnj;کردند خود به چشم دیده&zwnj; بودند و تصاویر بناها را خود عکاسی کرده بودند. از این گذشته، همان&zwnj;طور که گفتم، دانشگاه شهید بهشتی (دانشگاه ملی ایران) از قبل از انقلاب در زمینۀ مطالعۀ مربوط به معماری قوی بود. می&zwnj;دانید که در پیش از انقلاب، فقط سه دانشکده رشتۀ معماری داشتند: دانشگاه تهران، دانشگاه ملی ایران، دانشکدۀ علم و صنعت (دانشگاه علم و صنعت بعدی). در سال ۱۳۵۷، دانشگاه فارابی هم به این شمار افزوده شد. هریک از این سه دانشکده به قوت در یکی از جنبه&zwnj;های معماری شهرت داشت که به قول آقای نوایی، با سه&zwnj;گانۀ ویتروویوس مطابقت می&zwnj;کند: دانشگاه تهران به جنبه&zwnj;های زیبایی&zwnj;شناسانه (&laquo;زیبایی&raquo; در سه&zwnj;گانۀ ویتروویوس)؛ دانشگاه ملی به جنبه&zwnj;های اقتصادی و اجتماعی و تاریخی و کارکردی (&laquo;کارآیی&raquo; در سه&zwnj;گانۀ ویتروویوس)؛ و دانشکدۀ علم و صنعت به جنبه&zwnj;های فنی (&laquo;ایستایی&raquo; در سه&zwnj;گانۀ ویتروویوس). شاید از همین رو بود که اولین مؤسسۀ دانشگاهی مرمت در ایران در دانشگاه ملی ایران تأسیس شد. اولین بار مرحوم استاد پیرنیا در اینجا تدریس کردند. اولین آرشیو مستندات و مطالعات تاریخ معماری ایران در اینجا تشکیل شد. وجود این سابقه، و نیز حضور آقایان ندیمی، غفاری، حاجی&zwnj;قاسمی، و نوایی از آغاز دهۀ ۱۳۶۰ در این دانشکده خود بستر و مایه&zwnj;ای ایجاد می&zwnj;کرد. با چنین زمینه&zwnj;ای، طبیعی بود که آقای حاجی قاسمی به فکر بیفتند دوره&zwnj;ای را تحقق ببخشند که زمینه&zwnj;اش کمابیش در ذهن&zwnj;ها فراهم آمده بود.<br />*این در چه سالی بود؟</p>
<p>در سال ۱۳۸۱. بنده هم در همان سال، تازه دورۀ کارشناسی ارشد پژوهش هنر را در دانشگاه هنر به پایان رسانده و تحصیل در دورۀ دکتری معماری را در دانشگاه شهید بهشتی آغاز کرده بودم. از سال ۱۳۷۶، همکار پژوهشی آقای حاجی&zwnj;قاسمی در طرح گنجنامه بودم؛ و در آن سال (۱۳۸۱)، به دعوت ایشان، دستیارشان در درس آشنایی با معماری اسلامی شدم. در سال ۱۳۸۱، ایشان گفتند به آقای هادی ندیمی (رئيس وقت دانشگاه شهید بهشتی) پیشنهاد کرده&zwnj;اند یک دورۀ کارشناسی ارشد تاریخ معماری ایران تأسیس کنیم؛ آقای ندیمی از این پیشنهاد استقبال کرده و قویاً وعدۀ حمایت داده&zwnj;اند. آقای حاجی&zwnj;قاسمی می&zwnj;گفتند نظر آقای ندیمی این است که نام دوره &laquo;کارشناسی ارشد تاریخ معماری ایران&raquo; نباشد؛ بلکه &laquo;مطالعات معماری ایران&raquo; باشد. آقای حاجی&zwnj;قاسمی دلیل این اصرار را نمی&zwnj;دانستند و بلکه از آن ناخشنود بودند.<br />در همان سال، گفتند جمعمان تقویت خواهد شد؛ چون قرار است خانم زهرا اهری هم به دانشکدۀ ما منتقل شوند. بنده خانم اهری را از مقاله&zwnj;هایشان، و نیز از سال ۱۳۷۶ یعنی در همایش مسجد می&zwnj;شناختم. آن وقت&zwnj;ها تازه به اصفهان مهاجرت کرده بودم و مقاله&zwnj;ای به آن همایش عرضه کردم. می&zwnj;دانستم که ایشان بسیار پرمطالعه و منضبط و پویایند؛ اما بیش از این، شناختی از ایشان نداشتم. ورود ایشان به جمع کوچک ما در دانشکده خیلی امیدوارکننده بود؛ به&zwnj;خصوص که مصادف بود با تأسیس دورۀ مطالعات (ایشان کارشان با جمع را در همان سال آغاز کردند؛ اما انتقالشان به دانشگاه شهید بهشتی در بهمن ۱۳۸۳ تحقق یافت). از طرف، مرحوم شیرازی در صدد برآمدند با حمایت مالی مرحوم محمدحسین اوصیاء بنیادی برای تاریخ معماری ایران تأسیس کنند. هیئت مؤسس این بنیاد عبارت بودند از آقایان شیرازی، اوصیا، هادی ندیمی، مهدی حجت، حاجی&zwnj;قاسمی، و بنده. این هیئت در سال ۱۳۸۱ چند جلسه در دفتر آقای ندیمی تشکیل داد؛ اما کار با وفات آقای اوصیاء متوقف شد. رویدادی که به موضوع گفتگوی ما مربوط می&zwnj;شود این است که آقای حاجی&zwnj;قاسمی از خانم اهری دعوت کردند که در یکی از جلسات این هیئت دربارۀ انواع تاریخ&zwnj;نامه&zwnj;های معماری سمینار بدهند. این سمینار هم به&zwnj;نحوی مقدمه&zwnj;ای علمی برای گفتگوهای بعدی ما سه نفر دربارۀ دورۀ مطالعات شد.<br />برگردیم به ماجرای شروع برنامه&zwnj;ریزی دورۀ مطالعات. در سال ۱۳۸۲، آقای حاجی&zwnj;قاسمی موضوع را در جمعی متشکل از خودشان و خانم اهری و بنده مطرح کردند و بعد از یکي&zwnj;دو جلسه، آقای مهریار هم به جمع اضافه شدند. این جلسات از بهمن ۱۳۸۲ آغاز شد و تا شهریور ۱۳۸۳ ادامه یافت. موضوع آن تاریخ معماری، تجربه&zwnj;های جهانی، و نیازهای ما بود. محل جلسات در دفتر آقای حاجی&zwnj;قاسمی (دفتر شرکت مهندسان مشاور نقش، واقع در طبقۀ سوم ساختمان داستو، در خیابان ولی&zwnj;عصر، روبه&zwnj;روی پارک ملت) بود. در جلسۀ آخر، با دعوت آقای حاجی&zwnj;قاسمی، آقای شیرازی هم به جمع پیوستند.<br />*آیا مکان جلساتِ هیئت در همان دفتر باقی ماند؟</p>
<p>نه؛ آقای شیرازی در همان جلسۀ اول حضورشان پیشنهاد کردند که جلسات بعد در دفتر ایشان، در مجموعۀ مسعودیه در میدان بهارستان، تشکیل شود که مکان با موضوع مناسبت بیشتری داشته باشد. از آن به بعد همین&zwnj;طور شد؛ یعنی از آبان ۱۳۸۳، جلسات منظماً در مسعودیه تشکیل می&zwnj;شد.<br />*اعضای هیئت به همان پنج نفر محدود ماند؟<br />آقای مهریار متأسفانه در روز آخر خرداد ۱۳۸۳ از دنیا رفتند. بنابراین، جلسات مسعودیه بدون حضور مهریار تشکیل شد. در اولین جلسۀ مسعودیه، آقای شیرازی پیشنهاد کردند که عدۀ دیگری به جمع ما اضافه شوند. با توافق ایشان و آقای حاجی&zwnj;قاسمی، از جلسۀ چهارم آقایان میرعابدین کابلی، ناصر نوروززادۀ چگینی، و خانم هایده لاله (هرسه باستان&zwnj;شناس) به این جمع پیوستند. هیئت برنامه&zwnj;ریزی دورۀ مطالعات معماری ایران تا زمان تأسیس منحصر به همین اشخاص بود؛ نه یک نفر به این جمع اضافه شد و نه یک نفر از آن کم شد: خانم&zwnj;ها اهری و لاله؛ و آقایان باقر شیرازی، کامبیز حاجی&zwnj;قاسمی، میرعابدین کابلی، ناصر چگینی، و قیومی. این جلسات از آبان ۱۳۸۳ تا خرداد ۱۳۸۴ در هر دو هفته یک بار تشکیل و دربارۀ برنامۀ درسی مطالعات معماری ایران بحث و تصمیم&zwnj;گیری می&zwnj;شد.<br />*اعضای هیئت چه تصوری از دورۀ مطالعات معماری ایران، هدف و محتوای آن داشتند؟</p>
<p>بیان تفصیلی این تصورْ ناگزیر پای تحلیل را پیش می&zwnj;کشد. پیداست وقتی که بنده پس از سیزده سال به آن روزها نگاه می&zwnj;کنم، داوری دیگری دربارۀ آن دارم. اما قرارمان در این گفتگو این بود که فعلاً به تحلیل و تفصیل نپردازیم و تا جایی که ممکن است، رویدادها را گزارش کنیم. این&zwnj;قدر بگویم که تصور همۀ اعضا از تحقیق در تاریخ معماری و اهداف و وظایف دورۀ مطالعات معماری ایران با تصور امروزی ما از آن تفاوت بسیار داشت. حرف و درد اصلی آن جمع این بود که بیشتر آنچه تا کنون در تحقیق در تاریخ معماری و شهر در ایران انجام گرفته به دست محققان خارجی بوده است. ایرانیانی که در این باره چیزی نوشته&zwnj;اند، بیشترشان مورخ و ادیب بوده&zwnj;اند. بسیاری از ایشان هم، چه ایرانی و چه خارجی، باستان&zwnj;شناس بوده&zwnj;اند و نگاه معماری از تحقیق ایشان غایب است. پس دو معضل اصلی داریم: یکی کمبود تحقیق و دیگری کمبود محقق. از طرف دیگر، آثار و شواهد تاریخ معماری ایران به&zwnj;سرعت از بین می&zwnj;رود؛ خانه&zwnj;مان آتش گرفته است و اگر نمی&zwnj;توانیم بناها و شهرها را نگه&zwnj;داریم، دست&zwnj;کم آنها را بشناسیم و ثبت و ضبط و مستندنگاری کنیم. این تلقی غالب جمع در آن زمان بود. بگذارید قسمتی از گزارش مکتوبی را که به همت آقای حاجی&zwnj;قاسمی و خانم اهری مدتی پس از آن جلسات تهیه شد برایتان بخوانم:<br />&laquo;معماری ایران تاریخ درخشان و چندهزارساله&zwnj;ای را پشت سر گذاشته است که آشنایی با آن و تجربیات متکاثف خلاقانۀ درون آن در طراحی و ایجاد محیط زندگی مردم این سرزمین می&zwnj;تواند چراغی نورانی در یافتن راه گذر از بحران هویت معماری امروز ایران باشد. متأسفانه این معماری غنی امروز کمتر شناخته و معرفی گردیده است. تلاش&zwnj;هایی هم که تا کنون در این زمینه انجام شده یا می&zwnj;شود همگی از بیرون حوزه&zwnj;های معرفتی و هنری این فرهنگ و توسط خارجیان و غربیان بوده است. در سال&zwnj;های گذشته، تلاش&zwnj;های مهمی از طرف محققین و اساتید دانشگاه برای مستندسازی بناها و مکان&zwnj;های تاریخی و ایجاد یک مرکز تحقیقات و آرشیو از مدارک و اسناد به عمل آمده است که زمینه را برای انجام طرح&zwnj;های پژوهشی و مطالعات گسترده فراهم نموده است. مع&zwnj;هذا کمبود پژوهشگران علاقه&zwnj;مند و آموزش&zwnj;دیده که بتوانند امر تحقیق در حوزۀ تاریخ معماری ایران را به پیش برند نیاز به تأسیس یک دورۀ آموزشی که هدف اصلی از آن تأمین محقق و مدرس تاریخ معماری ایران باشد را بیش از پیش مطرح ساخته بود.&raquo; (گزارش طرح پژوهشی &laquo;تهیۀ مقدمات تأسیس رشتۀ مطالعات معماری ایران&raquo;).</p>
<p>به هر حال، در آن جلسات دربارۀ تصورمان از تاریخ معماری چندان بحثی نکردیم. به همین جهت، وقتی که به جمع&zwnj;بندی&zwnj;های نهایی در مورد برنامۀ درسی رسیدیم، اختلاف در این تصورها خود را نشان داد. مثلاً آقای شیرازی معتقد بودند در این دوره باید درس&zwnj;هایی برای &laquo;طراحی تاریخی&raquo; هم باشد؛ اما آقای حاجی&zwnj;قاسمی مخالف بودند. بر سرِ بود و نبود درس&zwnj;های مربوط به معنای معماری هم اختلاف بود.<br />*پس توجه بیشتر معطوف به آثار و شناخت آنها بود و این جمع به مباحث نظری و روشی اعتنایی نداشت؟</p>
<p>هیچ&zwnj;یک از ما در رشتۀ تاریخ معماری، که دست&zwnj;کم از اواخر دهۀ ۱۹۷۰ در دانشگاه&zwnj;های معتبر جهان تأسیس شده بود، تحصیل نکرده بودیم. با تجربیات جهانی کمابیش آشنایی داشتیم و گزارش بررسی&zwnj;های خانم اهری دربارۀ این تجربیات هم بر آگاهی جمع افزود. با این حال، چنین کاری را در زمینۀ دانشگاهی نیازموده بودیم. این&zwnj;طور نبود که هیئت هیچ اعتنایی به مباحث نظری و روشی نداشته باشد. دست&zwnj;کم خانم اهری و آقای شیرازی و بنده، با تفاوت تکیه&zwnj;ها و سلایقمان، به نظر و روش توجه داشتیم. با این حال، همان&zwnj;طور که گفتم، همه بر این اتفاق نظر داشتند که در نخستین گام، و در چنین وضع بحرانی&zwnj;ای، باید نخست محققان متعارف تاریخ معماری برای ایران تربیت کرد. منظور از متعارف همان چیزی است که در عرف جهانیِ دانشگاهی به آن &laquo;مورخ معماری&raquo; می&zwnj;گویند. پیداست که تصور همۀ اعضای آن هیئت از تاریخ معماری هم یکسان نبود. مثلاً آقای شیرازی به جهت تجارب مرمت و باستان&zwnj;شناسی، از یک سو بر بهره&zwnj;گیری از مرمت به منزلۀ مرحلۀ شناخت در تحقیق تاریخ معماری تکیه می&zwnj;کردند (درست برعکس قول رایج در میان اهل مرمت که تاریخ معماری را مرحلۀ شناخت در مرمت می&zwnj;شمارند) و نیز معتقد به اهمیت نگاه باستان&zwnj;شناسانه در تاریخ معماری بودند. آقای حاجی&zwnj;قاسمی بیشتر به شناخت کالبدی آثار و گونه&zwnj;بناها و کناره گرفتن از شناخت سیاق تاریخی تأکید می&zwnj;کردند. نگاه آقایان کابلی و چگینی معطوف به ظرایف شواهد مادی معماری و نیز برخی از ظرایف مربوط به سیاق تاریخی بود. خانم لاله بر دیدگاه&zwnj;های کلان انسان&zwnj;شناختی و فرهنگی (در چهارچوب باستان&zwnj;شناسی جدید) و پرهیز از تکرار خطاهای شرق&zwnj;شناسانه تأکید می&zwnj;کردند. نگاه خانم اهری بیشتر معطوف به تاریخ شهر و نیز جنبه&zwnj;های روش&zwnj;شناختی و بهره&zwnj;گیری از تجارب جهانی در آموزش تاریخ معماری بود. بنده هم ترجیح می&zwnj;دادم که هم متوجه ضعف نظری و روشی&zwnj;مان باشیم، و هم علاوه بر آثار و محصولات معماری، به پدیدآورندگان معماری، مسیر معماری، و نیز شواهد غیرمادی (نوشتاری و تصویری) توجه کنیم.<br />*هیچ&zwnj;یک از اعضا به معماری معاصر توجهی نداشت؟</p>
<p>جالب است بدانید که دست&zwnj;کم همۀ اعضایی که پایگاه تحصیلی معماری داشتند ــ یعنی آقایان شیرازی و حاجی&zwnj;قاسمی، خانم اهری، و قیومی ــ به معماری معاصر، دست&zwnj;کم به این جهت که پرداختن به معماری معاصر دست آیندگان را برای مطالعۀ تاریخ معماری روزگار ما باز می&zwnj;کند، توجه داشتند. هیچ&zwnj;یک از اعضای جمع با پرداختن به معماری معاصر، به منزلۀ امری تاریخی، مخالفتی نداشت. این که چنین نظری در برنامۀ درسی ظاهر نشده است از همین رو بود که ایشان معماری معاصر را هم در زمرۀ تاریخ معماری می&zwnj;شمردند. البته در دروسی که به پژوهش در تاریخ معماری ایران اختصاص دارد، درسی برای دورۀ معاصر پیش&zwnj;بینی نکرده&zwnj;اند. این هم طبیعی است؛ زیرا این دوره را بر مبنای دانش موجود برنامه&zwnj;ریزی کردند و دانش موجود چنین اقتضایی نمی&zwnj;کرد. به&zwnj;علاوه، در آن زمان کاملاً طبیعی بود که همه متوجه معماری&zwnj;ای باشند که سازوکار آن یکسره از دست می&zwnj;رود. سازوکار معماری معاصر هنوز زنده است؛ اما سازوکار معماری قدیم از دست رفته و همۀ شواهد آن نیز در شرف نابودی است. آن جمع به&zwnj;درستی معتقد بودند که ابتدا باید به معماری&zwnj;ای پرداخت که همه چیزش دارد از دست می&zwnj;رود.<br />*از ابتدا قرار بر این بود که این دوره در دانشگاه شهید بهشتی تأسیس شود؟<br />پیشنهاددهنده دانشگاه شهید بهشتی بود و این دانشگاه آن هیئت را تأسیس کرد. از این گذشته، با زمینه و سابقه&zwnj;ای که قبلاً عرض کردم، همه متفق بودند که بهترین جا برای تأسیس این دوره همین دانشگاه است. با این حال، مؤسس دوره (آقای حاجی&zwnj;قاسمی) به هیچ&zwnj;وجه نگاهی متعصبانه نداشتند و معتقد بودند که این کاری ملی است و برای آن باید از همۀ توان ملی بهره گرفت. تقریباً هیچ دانشگاهی این امکان را نداشت که چنین دوره&zwnj;ای را فقط با اعضای هیئت علمی خودش آموزش دهد؛ همچنان که الآن هم بعد از دوازده سال ندارد. به ترکیب اعضا توجه کنید: از هشت نفر عضو هیئت، فقط آقای حاجی&zwnj;قاسمی و بنده تربیت&zwnj;شدۀ دانشگاه شهید بهشتی بودیم. از ما دو نفر نیز، بنده در آن زمان در فرهنگستان هنر کار می&zwnj;کردم و عضو هیئت علمی دانشگاه شهید بهشتی نبودم. دورۀ کارشناسی ارشدم را هم در دانشگاه هنر گذرانده بودم؛ نه دانشگاه شهید بهشتی. آقایان شیرازی و مهریار تحصیل&zwnj;کردۀ معماری دانشگاه تهران بودند و در سازمان میراث فرهنگی بالیده بودند. آقای چگینی دانش&zwnj;آموختۀ دانشگاه تهران و انگلستان است؛ و آقای کابلی دانش&zwnj;آموختۀ دانشگاه تهران، و هردو پژوهشگر سازمان میراث. خانم لاله در سوربن درس خوانده و در دانشگاه تهران مشغول&zwnj;اند. خانم اهری دانش&zwnj;آموختۀ معماری و شهرسازی در دانشگاه تهران&zwnj;اند و در آن زمان در دانشگاه هنر اشتغال داشتند. می&zwnj;بینید که اهل دانشگاه شهید بهشتی در این جمع در اقلیت بودند.<br />گردانندۀ جلسات طبیعتاً آقای شیرازی بودند و دبیر جلسات آقای حاجی&zwnj;قاسمی و خانم اهری. البته این تقسیم کارها طبیعی و غیر&zwnj;رسمی اتفاق افتاد. معمولاً خانم اهری بیش از دیگر اعضا در بیرون از جلسه مطالعه می&zwnj;کردند؛ از جمله مطالعه&zwnj;ای کردند در خصوص رشته&zwnj;های مشابه رشتۀ مورد نظر در دانشگاه&zwnj;های معتبر جهان که در آن زمان، مطالعۀ مفیدی بود. همچنین ایشان و آقای حاجی&zwnj;قاسمی محدودیت&zwnj;های آموزشی را، از حیث تعداد واحدها و نوع دوره، به اطلاع جمع می&zwnj;رساندند و شرح دروس را سامان می&zwnj;دادند.<br />پس از گفتگو دربارۀ کلیات و اهداف، نوبت به ترکیب دوره و دروس و سرفصل و محتوای آنها رسید. هریک از اعضا درس&zwnj;هایی پیشنهاد می&zwnj;کرد. نوشتن شرح هر درس، بنا بر تصمیم جمع، به یکی از اعضا سپرده می&zwnj;شد. شرح درس در جلسه خوانده و پس از اصلاحاتی، برای تنظیم نهایی به آقای حاجی&zwnj;قاسمی و خانم اهری تحویل می&zwnj;شد. پس از چند ماه، برنامۀ درسی دوره کامل شد. این برنامه، با نگاه و تجربۀ امروزی&zwnj;مان، خام است؛ اما با تصور و تجربه&zwnj;ای که در آن زمان در تاریخ معماری در کشور وجود داشت، برنامۀ خوبی است. به گمانم در اواخر سال ۱۳۸۳، این برنامه به تصویب رسید و از طریق دانشگاه برای وزارت علوم فرستاده شد و در همان سال، برای آزمون سال ۱۳۸۴ به دفترچه&zwnj;های آزمون سراسری راه یافت. جلسات هیئت برای روشن&zwnj;تر کردن محتوا و طرز اجرای برنامه تا خرداد ۱۳۸۴ ادامه یافت.<br />*گزینش دانشجو چگونه بود؟<br />تا جایی که به یاد دارم، دانشجو بر اساس نمرۀ آزمون سراسری رشتۀ معماری (کارشناسی ارشد معماری) به میزان ۷۰ درصد، امتحان داخلی (آزمون تخصصی تحصیلات تکمیلی) و مصاحبه جمعاً به میزان ۳۰ درصد انتخاب می&zwnj;شد. آزمون داخلی را بنده طراحی کردم. گروه مصاحبه&zwnj;کننده همان اعضای هیئت برنامه&zwnj;ریزی دوره بودند به&zwnj;علاوۀ آقای محمدرضا رحیم&zwnj;زاده. مصاحبه در محل مرکز اسناد و تحقیقات دانشکده برگزار شد. هیچ&zwnj;یک از داوطلبان چیزی از این دوره نمی&zwnj;دانستند و فقط یکی از آنها آگاهانه در پی آموختن تحقیق تاریخ معماری بود. ظرفیت پذیرشی که در دفترچه اعلان شده بود پنج نفر بود. از پنج نفر پذیرفته شده، یک نفر در اواسط نیم&zwnj;سال اول انصراف داد و به رشته&zwnj;ای دیگر رفت. چهار نفر باقی&zwnj;مانده، که نخستین دانشجویان و نخستین دانش&zwnj;آموختگان رشتۀ مطالعات معماری ایران&zwnj;اند، از این قرارند: خانم شیما بکاء و آقایان احسان طهماسبی، مهدی گلچین عارفی، علیرضا شهامت&zwnj;نژاد.<br />*آیا اجرای برنامه هم بر عهدۀ همان هیئت بود؟<br />نه! کار این هیئت با تهیۀ برنامۀ درسی دوره به پایان رسید. آقای حاجی&zwnj;قاسمی مسئول اجرای آن در دانشگاه بودند. جمعی سه&zwnj;نفره ــ یعنی آقای حاجی&zwnj;قاسمی و خانم اهری و بنده ــ برنامه&zwnj;ریزی برای اجرای دوره را شروع کردیم. اصل بر این بود که برای هر درس از بهترین استاد موجود استفاده کنیم، تا زمانی که خود دوره بتواند استادان بهتری برای آینده تربیت کند. نظر آقای حاجی&zwnj;قاسمی این بود که در هر درسی که از استادان مسن بهره می&zwnj;گیریم، یک استاد جوان در کنار او حضور داشته باشد که بعداً همان درس را بر عهده بگیرد. مثلاً درس &laquo;تاریخ فرهنگی&zwnj;ـ اجتماعی ایران&raquo; را به آقای سیدمحمد بهشتی پیشنهاد کردیم. ایشان یک روز به دفتر آقای حاجی&zwnj;قاسمی (نقش) آمدند و برنامه&zwnj;شان برای آن درس را بیان کردند. در خصوص شخص جوانی که با ایشان همراهی کند، بنده آقای محمدرضا رحیم&zwnj;زاده را پیشنهاد کردم. ایشان را از سازمان میراث می&zwnj;شناختم و تازه از دانشگاه تهران دکتری معماری گرفته بودند. با ایشان تلفنی گفتگو کردیم و پس از آنکه موفق شدیم قانعشان کنیم، ایشان را به آقای بهشتی مرتبط کردیم. مدتی بعد، آقای رحیم&zwnj;زاده به جمع ما پیوستند و از آن به بعد، این جمع اجرای دروس و تعیین استادان دیگر را برعهده گرفت: آقای حاجی&zwnj;قاسمی، خانم اهری، قیومی، آقای بهشتی، آقای رحیم&zwnj;زاده. تا مدت&zwnj;ها، تصمیم&zwnj;گیرنده دربارۀ همۀ وجوه دوره همین جمع بود. مدتی بعد، خانم لادن اعتضادی هم، که از پیش عضو گروه تاریخ معماری و مرمت دانشکده بودند، و خانم&zwnj;ها صدیقه گلشن و گیسو قائم، که هردو عضو هیئت علمی مرکز اسناد و تحقیقات دانشکده بودند، کم&zwnj;کم به این جمع پیوستند.<br />قرار شد برای درس &laquo;پژوهش در تاریخ معماری ایران (۱)، دورۀ پیش از تاریخ&raquo; از آقایان حجت و چگینی دعوت کنیم و از ایشان خواهش کنیم که درس را با دعوت از عده&zwnj;ای از باستان&zwnj;شناسان برجستۀ کشور اداره کنند. استاد جوان این درس هم آقای رحیم&zwnj;زاده تعیین شدند. درس &laquo;پژوهش در تاریخ معماری ایران (۲)، دورۀ پیش از اسلام&raquo; به آقایان بهشتی و سیداحمد محیط طباطبایی سپرده شد و استاد جوان آن خانم قائم تعیین شدند. درس کارگاه نگارش به آقای رضا بهاری (نویسندۀ &laquo;به زبان آدمیزاد&raquo;)، درس &laquo;معماری تطبیقی جهان اسلام&raquo; به آقای شیرازی، درس &laquo;آشنایی با باستان&zwnj;شناسی&raquo; به خانم لاله، &laquo;تاریخ شهر در ایران&raquo; و &laquo;روش تحقیق در تاریخ معماری&raquo; به خانم اهری، &laquo;روش&zwnj;شناسی تاریخ معماری&raquo; به آقای رحیم&zwnj;زاده، &laquo;نقد آثار تاریخ معماری&raquo; به آقای حمیدرضا خوئی، و &laquo;آشنایی با هنرهای ایرانی&raquo; به آقای احمد صدری سپرده شد. چون بنده در آن زمان دانشجوی دکتری بودم، درسی نپذیرفتم.<br />در سال بعد، ظرفیت ورودی ده نفر اعلان شد. در زمانی که دانشجویان ورودی ۸۵ به درس معماری تطبیقی جهان اسلام رسیدند، یعنی در مهر ۱۳۸۶، آقای شیرازی از دنیا رفته بودند (۲۸ مرداد ۱۳۸۶) و این درس را آقای حاجی&zwnj;قاسمی و خانم اهری و خانم صدیقه گلشن بر عهده گرفتند. بعداً درس اختیاری &laquo;باغ ایرانی و تاریخ آن&raquo; به خانم اعتضادی سپرده شد. در همان سال ۸۶، این&zwnj;جانب درس &laquo;آشنایی با متون تاریخی و کتیبه&zwnj;ها&raquo; را برای دانشجویان ورودی ۸۵ و &laquo;کارگاه نگارش&raquo; را برای دانشجویان ورودی ۸۶ بر عهده گرفتم. همچنین آقای هادی ندیمی چند دوره تدریس &laquo;آشنایی با نظریه&zwnj;های معماری&raquo; یا درس آزاد &laquo;گفتگو دربارۀ معماری&raquo; را بر عهده داشتند.</p>
<p>با نظر آقای حاجی&zwnj;قاسمی، بازنگری مستمر محتوای دروس در برنامۀ اصلی گروه قرار گرفت. این گروه ــ متشکل از خانم&zwnj;ها اهری، اعتضادی، گلشن، قائم؛ و آقایان حاجی&zwnj;قاسمی، بهشتی، رحیم&zwnj;زاده، و بنده ــ گروهی غیررسمی (متشکل از شماری از اعضای گروه تاریخ معماری و مرمت دانشکده و دوسه نفر از بیرون گروه) بود. همه از درس خود و محتوای آن و طرز برگزاری کلاسشان گزارش می&zwnj;کردند و بقیه در آن باره و نسبت آن درس با کلاس&zwnj;های دیگر نظر می&zwnj;دادند. بعداً نظرخواهی از دانشجویان هم اضافه شد. بر اساس همین مباحثه&zwnj;ها بود که پس از دو سال، دو تا از دروس با نظرخواهی از دانشجویانی که این درس&zwnj;ها را گذرانده بودند از برنامه حذف شد.</p>
<p>در زمان تأسیس دوره، یعنی در سال ۱۳۸۴، آقای احمد اصغریان جدی، استاد مرمت دانشکده، به مدیریت گروه تاریخ معماری و مرمت انتخاب شدند. ایشان اساساً با تأسیس دوره&zwnj;های کارشناسی ارشد، به&zwnj;ویژه دورۀ مطالعات معماری ایران، مخالف بودند. معتقد بودند دوره&zwnj;های کارشناسی ارشد مضر است و به&zwnj;علاوه، جای دورۀ مطالعات معماری ایران نه در دانشکدۀ معماری، بلکه در دانشکدۀ ادبیات است. این موضع و ناهماهنگی ایشان با بقیۀ اعضای گروه موجب شد که کارهای محتوایی دورۀ مطالعات نه در گروه رسمی تاریخ معماری و مرمت، بلکه در گروه غیررسمی یادشده پیش برود. در سال ۱۳۸۶، با اتمام دورۀ دوسالۀ مدیریت گروه، بنده به مدیریت گروه انتخاب شدم.<br />*بازنگری دوره از کی شروع شد؟</p>
<p>چنان&zwnj;که گفتم، بازنگری در چارچوب امکانات دوره (یعنی حذف برخی از دروس جبرانی یا افزودن برخی از دروس اختیاری) از همان اوایل شروع شد؛ به&zwnj;ویژه از سال ۱۳۸۶ که با تغییر مدیریت گروه، دوره به قوامی رسید که بازنگری عمیق&zwnj;تر و کیفی&zwnj;تر را ممکن کرد. از سال ۱۳۸۶ و ۱۳۸۷، حذف دو درسی که ذکر کردم و نشاندن دروسی دیگر به جای آنها از بین دروس اختیاری، از طریق پیشنهاد به شورای آموزشی دانشکده و دانشگاه اعمال شد. در سال ۱۳۸۹، اقدام به بازنگری بنیادی دوره آغاز شد. برای این منظور، گروهِ بازنگری&zwnj;ای متشکل از این اشخاص تشکیل دادیم: آقایان حاجی&zwnj;قاسمی، بهشتی، چگینی، رحیم&zwnj;زاده، قیومی؛ خانم&zwnj;ها اهری، لاله، صدیقه گلشن، و خانم عاطفه کرباسی که دبیر گروه بودند.<br />&nbsp;یکی از چیزهایی که بازنگری فوری را لازم می&zwnj;آورد اتفاق مهم اداری&zwnj;ای بود که به شدت دوره را گرفتار خود کرده بود. آن اتفاق این بود که از ابتدای سال تحصیلی ۸۸- ۸۹، بنا بر ابلاغ وزارت علوم، دوره&zwnj;های کارشناسی ارشد به چهار نیم&zwnj;سال (و با احتساب یک نیم&zwnj;سال اضافی، حداکثر به پنج نیم&zwnj;سال) محدود شد. به&zwnj;علاوه، این موضوع مطرح شد که دانشجویان باید بابت دروس جبرانی شهریه بپردازند. برنامۀ دوره را در اصل برای هفت نیم&zwnj;سال ریخته بودیم. به&zwnj;علاوه، در آن از همۀ ظرفیت&zwnj;ها، از جمله ۱۲ واحد درس جبرانی و پیش&zwnj;نیاز استفاده کرده بودیم. به عبارت دیگر، دوره بر اساس ۴۴ واحد در هفت نیم&zwnj;سال برنامه&zwnj;ریزی شده بود. حالا دانشجویان بایست همان ۴۴ واحد را در ظرف چهار یا پنج نیم&zwnj;سال می&zwnj;گذراندند و ممکن بود دانشگاه بابت ۱۲ واحد جبرانی و حتی یک نیم&zwnj;سال اضافی از دانشجویان پول طلب کند. به این نحو، دانشجویان ورودی ۱۳۸۸ با بدترین بحران در دوره مواجه بودند؛ یعنی این دوره دشوارترین دوره در همۀ روزگار این رشته از آغاز تأسیس تا امروز بود. برای اینکه دامنه و شدت این بحران به حداقل ممکن برسد، در همان سال ۸۸ یک برنامۀ اصلاحی اضطراری تهیه کردیم؛ از تعداد دروس جبرانی کاستیم و برخی از دروس اصلی را در هم ادغام کردیم. دروس اصلی&zwnj;ای که قبلاً در قالب جبرانی یا اختیاری عرضه می&zwnj;شد به حالت اصلی برگرداندیم. برنامۀ زمان&zwnj;بندی دقیقی برای پیش&zwnj;برد پایان&zwnj;نامه&zwnj;ها تهیه و بر اجرای آن اهتمام کردیم. از این طریق، این مشکل را در دانشگاه شهید بهشتی موقتاً حل کردیم. اما در دانشگاه هنر اصفهان، که به&zwnj;تازگی برای دورۀ مطالعات معماری ایران دانشجو پذیرفته بود، این مشکل به این نحو قابل حل نبود. دانشگاه شهید بهشتی دانشگاه مادر است و می&zwnj;تواند بدون مراجعه به وزارت علوم، با تصمیم شورای آموزشی دانشگاه در برنامه&zwnj;های درسی دخل و تصرف کند؛ اما دانشگاه هنر اصفهان چنین اختیاری ندارد. به این سبب، بحرانِ یادشده در دانشگاه هنر اصفهان بالا گرفت که تا سال ۱۳۹۳ ادامه داشت.</p>
<p>&nbsp;در گروه بازنگری&zwnj;ای که گفتم، ساعت&zwnj;ها دربارۀ مبانی، اهداف، دانش&zwnj;آموختگان دوره، آیندۀ شغلی آنان، تک&zwnj;تک دروس، پیوند بین دروس، محتوای دروس، و مانند اینها بحث شد. در طی این مدت، یعنی از سال ۱۳۸۶ تا ۱۳۸۹ یا ۱۳۹۰، چندین برنامۀ اصلاحی آزمایشی، به گمانم در حدود سیزده برنامۀ کامل، تهیه شد. در این بین بود که شنیدیم وزارت آموزش عالی در دولت دهم بازنگری همۀ دوره&zwnj;های کارشناسی ارشد&zwnj; معماری و هنر را به دانشگاه هنر اصفهان سپرده است؛ از جمله دورۀ مطالعات. دانشگاه هنر اصفهان هم کار بازنگری این رشته را به یکی از مدرسان خود، آقای محمدمهدی پوستین&zwnj;دوز، سپرده بود که حتی یک روز در این دوره درس نداده بودند و یک مقاله در تاریخ معماری نداشتند. ایشان را به جلسۀ گروه دعوت کردیم؛ گفتیم که ما پنج&zwnj;شش سال است که این رشته را آموزش می&zwnj;دهیم، دوره را بازنگری می&zwnj;کنیم، استادها را می&zwnj;شناسیم، درباره&zwnj;اش مطالعه می&zwnj;کنیم و چند پایان&zwnj;نامه و دانش&zwnj;آموخته داشتیم؛ همۀ اعضای این جمع تقریباً همۀ مشغولیت زندگی&zwnj;شان تاریخ معماری است. پیشنهاد کردیم که ایشان در جلسات گروه بازنگری ما شرکت کنند؛ و ما کمک کنیم تا با هم به نتیجه برسیم. متأسفانه نپذیرفتند. یکی از دانش&zwnj;آموختگان را به منزلۀ رابط با دانش&zwnj;آموختگان دوره به ایشان معرفی کردیم. نه تنها با او تماسی نگرفتند، بلکه بابت این خیرخواهی، از او و بنده وزارت علوم شکایت کردند و این شکایت به رئیس دانشگاه رسید! به هر حال، خودشان برنامه&zwnj;ای را برای بازنگری دورۀ مطالعات تهیه کردند. بعدها، چنان&zwnj;که خواهم گفت، این برنامه را دیدم. همین&zwnj;قدر بگویم که این برنامه نمایندۀ بارز وضع سیاست&zwnj;گذاری آموزش عالی در دولت دهم است و از این حیث سندی تاریخی و گویا محسوب می&zwnj;شود. وقتی که از همکاری ایشان مأیوس شدیم، به دانشکده و دانشگاه شهید بهشتی پیشنهاد کردیم که به وزارت&zwnj;خانه اعلام کند که ما هم به&zwnj;رایگان برنامه&zwnj;ای تهیه می&zwnj;کنیم. در همان گروه بازنگری&zwnj;ای که گفتم برنامه&zwnj;ای تدوین کردیم و در سال ۱۳۹۲ از طریق دانشگاه شهید بهشتی برای وزارت&zwnj;خانه فرستادیم. وزارت&zwnj;خانه داوری برنامۀ پیشنهادی ما را به دانشگاه تهران سپرد. از قضا، دوستانمان در دانشگاه تهران هم در آن زمان به این نتیجه رسیده بودند که دورۀ مطالعات تأسیس کنند.<br />*ماجرا در دانشگاه هنر اصفهان چگونه پیش رفت؛ به&zwnj;ویژه با آن بحرانِ کوتاه شدن دوره؟</p>
<p>متأسفانه مدیریت وقت دانشگاه هنر اصفهان این رشته را فقط با ولع افزودن بر تعداد رشته&zwnj;ها دایر کرده بود؛ ادارۀ آن را به دانشکدۀ معماری و گروه معماری سپرده بود؛ و حتی این رشته در آن دانشگاه تا مدت&zwnj;ها &laquo;مسئول رشته&raquo; نداشت. در حدود سال ۱۳۹۲، اتفاق خوبی که در آنجا افتاد و از بحران دانشجویان کاست سپردنِ مسئولیت این رشته به آقای محمدمهدی سعدوندی بود که به خیرخواهی و حلم شهره&zwnj;اند. ایشان در گفتگو با بنده وضع بحرانی دانشجویان این رشته در دانشگاه هنر اصفهان را، که بایست دوره&zwnj;ای با ۴۴ واحد را در چهار نیم&zwnj;سال می&zwnj;گذراندند، تشریح کردند و خواستند تصویب برنامۀ پیشنهادی گروه ما را در وزارت علوم پی&zwnj;گیری کنیم. در تابستان ۱۳۹۳، بنده به نمایندگی از دانشگاه شهید بهشتی، با آقای سعدوندی، به نمایندگی از دانشگاه هنر اصفهان، به ادارۀ برنامه&zwnj;ریزی آموزشی وزارت علوم رفتیم. برنامۀ پیشنهادی دانشگاه هنر اصفهان را خواستیم. در همان&zwnj;جا آن را بررسی کردیم و متفقاً صورت &zwnj;جلسه کردیم که این برنامه از هر حیث مردود است. در نتیجه، آن برنامه پیش از ابلاغ برای اجرا لغو شد. اگر آن برنامۀ عجیب را ببینید، که کمترین ربطی با تاریخ معماری و اهداف دوره و بلکه با هیچ دورۀ دانشگاهی&zwnj;ای در جهان ندارد، تصدیق خواهید کرد که به این نحو، جلو فاجعه&zwnj;ای گرفته شد. قرار شد برنامۀ جدیدی پیشنهاد کنیم. برنامۀ مصوب گروه بازنگری را با اعمال تغییرات مختصر مورد نظر آقای سعدوندی در یکی&zwnj;دو درس، متفقاً از طرف خودمان و دانشگاه هنر اصفهان به وزارت&zwnj;خانه عرضه کردیم. چون دانشگاه تهران هم از همان سال ۹۳ این رشته را تأسیس کرده بود، قرار شد از آنها هم نظرخواهی شود. نمایندۀ آنها، دوست گرامی&zwnj;مان آقای محمدحسن خادم&zwnj;زاده، به وزارت&zwnj;خانه تشریف آوردند و دوباره جلسه&zwnj;ای چهارنفره (آقای سعدوندی، آقای خادم&zwnj;زاده، بنده، و آقای علی یاران از وزارت علوم) تشکیل دادیم. در آنجا معلوم شد که دانشگاه تهران برنامۀ قدیم مصوب وزارت علوم (برنامۀ اولیۀ دوره) را اجرا نکرده؛ بلکه چون دانشگاه مادر است، همان برنامۀ بازنگری&zwnj;شدۀ دانشگاه شهید بهشتی را که برای داوری به آنجا داده شده بود در شورای آموزشی دانشگاه تهران تصویب کرده است؛ با این تفاوت که برخی از دروس اختیاری، به&zwnj;خصوص دروس مربوط به معماری معاصر، را به اصلی تبدیل کرده و برخی از دروس مربوط به مباحث نظری و روشی تاریخ معماری را به حاشیه برده است. بنا&nbsp;بر&nbsp;این، در جلسۀ دومی که با حضور دوستانمان آقایان پیروز حناچی و خادم&zwnj;زاده از دانشگاه تهران، آقای سعدوندی و بنده در وزارت&zwnj;خانه تشکیل شد، دوستان دانشگاه تهران هم موافقت کردند که همان برنامۀ مورد نظر ما و دانشگاه هنر اصفهان به تصویب برسد و اگر آنها هم می&zwnj;خواهند تغییری در برنامه بدهند، در داخل دانشگاه خودشان تغییر را اعمال کنند. آن برنامه طی صورت&zwnj;جلسه&zwnj;ای به تصویب رسید و مدتی بعد، با پی&zwnj;گیری آقای سعدوندی، بنده، و آقای ندیمی، از وزارت علوم رسماً به دانشگاه&zwnj;ها ابلاغ شد و در وبگاه وزارت&zwnj;خانه قرار گرفت. بدین ترتیب، این برنامه در دانشگاه هنر اصفهان برای دانشجویان ورودی ۹۳ به بعد در همان نیم&zwnj;سال اول سال تحصیلی ۹۳- ۹۴ اعمال شد؛ اما در دانشگاه شهید بهشتی، مدتی طول کشید تا مجوز آن از مسیر اداری داخل دانشگاه بگذرد و به ما برسد. ناگزیر، دانشجویان ورودی ۹۳ در دانشگاه شهید بهشتی مطابق برنامۀ اصلاحی داخلی دانشگاه دوره را گذراندند؛ اما برنامۀ اصلاحی مصوب وزارت علوم برای دانشجویان ورودی ۹۴ به بعد اجرا شد و اکنون برنامۀ درسی در دانشگاه شهید بهشتی و دانشگاه هنر اصفهان یکی است؛ و همین برنامه، با تغییر در ماهیت اختیاری و اجباری برخی از دروس در دانشگاه تهران نیز اجرا می&zwnj;شود.<br />*با این حساب، برنامۀ جدید دو دوره است که در دانشکده اجرا می&zwnj;شود. آیا قصدی برای بازنگری آن دارید؟</p>
<p>چنان&zwnj;که گفتم، سنت بازنگریِ مستمرِ محتوا و شکل دروس از بدو تأسیس دوره در گروه ما جاری بوده است و همچنان ادامه دارد. اخیراً خانم دکتر اهری، مدیر جدید گروه، گروهی با حضور چند نفر از دانش&zwnj;آموختگان برجستۀ دوره تشکیل داده&zwnj;اند و دربارۀ مبانی و اهداف دوره بحث می&zwnj;کنند. قصدشان این است که بر اساس نتایج این گفتگوها، و نیز نظرخواهی از دانشجویان و دانش&zwnj;آموختگان در هرسه دانشکده، در طی سال&zwnj;های آینده برنامۀ جدیدی تهیه کنند.<br />*آیا گروه مطالعات معماری ایران در دانشگاه شهید بهشتی قصد ندارد نتایج تأسیس دورۀ مطالعات و محصولات آن را در درون و بیرون دانشگاه نقد کند؟</p>
<p>یکی از وظایف گروه یادشده همین است. به&zwnj;علاوه، نقد فایدۀ دوره و خدمات و صدمات اجتماعی و علمی آن جزو مشغولیت&zwnj;های اصلی اعضای گروه است. امیدوارم دانشجویان و دانش&zwnj;آموختگان دوره در این زمینه مشارکت کنند.<br />همان&zwnj;طور که عرض کردم و خودتان هم توجه دارید، هدف از این گفتگو فقط عرضه و ثبت اطلاعات اولیه دربارۀ ماجرای تأسیس دوره بود. نقد آن، از جمله بررسی نتایج نظری و عملی تأسیس دوره، نیاز به مجال دیگری دارد. همین حالا هم شما و دیگر دانشجویان فرصت دارید که در جلسات نقد دوره که در هر نیم&zwnj;سال دست&zwnj;کم یک بار و یک بار هم به صورت سالیانه (سالی دست&zwnj;کم سه بار) به همت خانم اهری و دیگر دوستان تشکیل می&zwnj;شود مشارکت کنید و نظرتان را در آنجا بگویید. با اهتمام استادان جوان گروه، می&zwnj;شود جلسات گسترده&zwnj;تری با حضور استادان دانشجویان و دانش&zwnj;آموختگان دانشگاه&zwnj;های دیگر هم برگزار کرد.</p>