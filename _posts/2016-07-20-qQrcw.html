--- 
title: "خانه (از آغاز پهلوی اول تا دهۀ چهل شمسی) بخش اول" 
authors: beheshti 
types: blog 
tags: محمد بهشتی,خانه,خانۀ ایرانی,دورۀ پهلوی,تاریخ خانه,تاریخ معماری,آسمانه,مطالعات معماری ایران,معماری خانه,معماری خانگی 
featured: false
slug: qQrcw 
excerpt: "خانه را می‌توان همچون نبض معماری و شهرسازی و بالاتر از آن نبض حیات شهری دانست؛ حال خوش یک جامعه در بدو امر خود را در کیفیت خانه‌های عموم مردم نشان می‌دهد و به عکس ناخوش‌احوالی مدنی نیز در وهله نخست در خانه‌ها ظهور پیدا می‌کند؛ چراکه خانه اولین جایی است که باید پاسخگوی تقاضای ما برای زندگی باکیفیت و پرمعنی باشد. دیرزمانی است که تنها راه بیان تصور ذهنی ما از «خانة خوب» تعدادی عدد و رقم و کمیت و عملکرد شده است. چیزهایی که اگر متوجه باشیم باید از به زبان آوردنش شرمگین شویم!" 
--- 
<p style="text-align: justify;">خانه را می&zwnj;توان همچون نبض معماری و شهرسازی و بالاتر از آن نبض حیات شهری دانست؛ حال خوش یک جامعه در بدو امر خود را در کیفیت خانه&zwnj;های عموم مردم نشان می&zwnj;دهد و به عکس ناخوش&zwnj;احوالی مدنی نیز در وهله نخست در خانه&zwnj;ها ظهور پیدا می&zwnj;کند؛ چراکه خانه اولین جایی است که باید پاسخگوی تقاضای ما برای زندگی باکیفیت و پرمعنی باشد. دیرزمانی است که تنها راه بیان تصور ذهنی ما از &laquo;خانة خوب&raquo; تعدادی عدد و رقم و کمیت و عملکرد شده است. چیزهایی که اگر متوجه باشیم باید از به زبان آوردنش شرمگین شویم! شاید اگر بدانیم چه سیری طی شد که باعث شد ما به این اندازه از &laquo;خوب بودن&raquo; رضایت دهیم، بتوانیم تغییری در این تقدیر پدید آوریم.</p>
<p style="text-align: justify;">&nbsp;</p>
<p style="text-align: justify;">مدت&zwnj;هاست مسبب اصلی این وضعیت را مدرنیسم می&zwnj;دانیم؛ درحالیکه پس از آشنایی ما با تفکر مدرن عمده تغییری که در تقاضای ما پدید آمد، پررنگتر شدن مطالبة آسایش بود و این چیزی نبود که با معنای اصلی خانه منافاتی داشته باشد و نتیجتاً تا نیم قرن پیش هنوز می&zwnj;شد سراغ از خانه&zwnj;های خوب گرفت. از آن پس چیزی که دیدیم تهی شدن خانه از هر گونه کیفیت بود و نه حتی تنزل کیفی خانه&zwnj;ها. این سقوط چیزی بود که نخست در ذهن ما روی داد و سپس در خانه&zwnj;ها آشکار شد. نیم قرنی است که ما تقاضای کیفیت نداریم؛ تصور ما از کیفیت کاملاً مخدوش است و این منجر به کمّی شدن همة سنجه&zwnj;های ما شده است.</p>
<p style="text-align: justify;">&nbsp;</p>
<p style="text-align: justify;">مسبب این سقوط بحرانی است که از اواخر دهة سی شمسی گرفتارش شده&zwnj;ایم؛ بحران مدنی. اصلاحات ارضی و در پی آن &laquo;هم خوردن&raquo; جامعة شهری و روستایی بحرانی پدید آورد که نتیجه&zwnj;اش از بین رفتن مناسبات شهری و روستایی بود. بحران سبب شد که &laquo;کیفیت&raquo; آخرین چیزی باشد که به آن می&zwnj;اندیشیم. در این جریان معنای آشنای شهر و محله و میدان و کوی و همسایگی و ... لطمه دید و طبعاً خانه هم از این ضربة مهلک جان سالم به در نبرد.</p>
<p style="text-align: justify;">&nbsp;</p>
<p style="text-align: justify;">عدم رضایت ما از کیفیت معماری کنونی همة ما را به تأمل واداشته است؛ این حس نارضایتی به خصوص در خانه&zwnj;ها که باید مأمن قرار و آرام ما باشد حادترست. همة ما با علامت سؤال بزرگی مواجهیم و آن اینکه &laquo;چرا به اینجا رسیده&zwnj;ایم؟&raquo;؛ این سؤال بسیار فرخنده است درصورتی که به ساده&zwnj;ترین جواب&zwnj;های آن یعنی &laquo;مدرن شدن&raquo; یا &laquo;مدرنیزاسیون&raquo; راضی نشویم. مدتی است به این پاسخ&zwnj;ها دلخوش کرده&zwnj;ایم و مقصری یافته&zwnj;ایم که خود را مبری بدانیم. این قسم پاسخ&zwnj;ها سبب شده به این باور برسیم که جایی که اکنون هستیم تقدیر ماست و گریزی از آن نداریم؛ نه ما دیگر می&zwnj;توانیم به &laquo;زندگی سنتی&raquo; برگردیم و در آن خانه&zwnj;های قدیمی زندگی کنیم و نه دیگر زمانه چنین اجازهای به ما می&zwnj;دهد؛ پس گویی ما محکوم به همین وضعیتیم.</p>
<p style="text-align: justify;">&nbsp;</p>
<p style="text-align: justify;">&laquo;مدرن شدن&raquo;، &laquo;مدرنیسم&raquo;، &laquo;مدرنیزاسیون&raquo;، &laquo;سنت&raquo; و ... اصطلاحاتی است که از فرط استعمال دیگر به معنایشان نمی&zwnj;اندیشیم. اغلب ما تصور می&zwnj;کنیم سنت یک روش است که هزاران سال بر آن منوال زیسته&zwnj;ایم و ناگهان پدیده&zwnj;ای به اسم مدرنیسم وارد شد و ما را از مسیرمان منحرف کرد و دچار گرفتاری&zwnj;های امروز شدیم؛ در عین اینکه گویی همه باور داریم مدرنیسم چیزهایی به ما داد که تصور زندگی بدون آنها دیگر برایمان ممکن نیست.</p>
<p style="text-align: justify;">&nbsp;</p>
<p style="text-align: justify;">سنتی ماندن یا مدرن شدن</p>
<p style="text-align: justify;">&nbsp;</p>
<p style="text-align: justify;">اغلب کسانی که مدرنیسم را مقصر می&zwnj;دانند؛ بین &laquo;مدرنیسم&raquo; و &laquo;مدرن شدن&raquo; تفاوتی قائل نیستند. آیا این دو عین هم است؟ مدرن شدن به معنی معاصر زیستن و متحول شدن و یا به عبارتی &laquo;نو به نو شدن&raquo; است و این موضوع بالذاته امری پسندیده است؛ نوخواهی و نو شدن ویژگی هر موجود پویایی است و در عوض همواره به یک صورت ماندن به معنی رکود و مرگ است. آیا اینکه مدرن شدن را بانی مشکلاتمان بدانیم به این معنی نیست که پذیرفته&zwnj;ایم هزاره&zwnj;ها به یک نحو زندگی کرده&zwnj;ایم؟ در حالی که عیان است که همواره در همة وجوه زندگی، از جمله در معماری، با حفظ هویت تغییر کرده و نو شده&zwnj;ایم. شاهد آن تحول خانه&zwnj;ها در طول تاریخ چه در کلیات و چه در جزئیات است؛ مثال در خانه&zwnj;های یزد مسیر تحول خانه&zwnj;ها برای رسیدن به راه حلی چون بادگیر در مقابل گرما به خوبی نشان می&zwnj;دهد که به این اعتبار مدرن شدن همواره روی می&zwnj;داده است.</p>
<p style="text-align: justify;">&nbsp;</p>
<p style="text-align: justify;">در این معنی مدرن شدن به سان نو شدن شاخ و برگ یک درخت است؛ در این تغییر فصلی و طبیعی درخت تغییر ماهیت نمی&zwnj;دهد و تبدیل به چیز دیگری نمی&zwnj;شود. خانه&zwnj;های ایرانی نیز در سیر تحول تاریخیشان همواره ماهیتشان و در واقع &laquo;خانه بودن&raquo; و &laquo;ایرانی بودن&raquo;شان حفظ شده است ولی هر زمان مطابق مقتضیات آن زمان تغییر صوری کرده&zwnj;اند. به این ترتیب عامل مشکلات ما مدرن شدنِ طبیعی نیست.</p>
<p style="text-align: justify;">&nbsp;</p>
<p style="text-align: justify;">ما معنای &laquo;سنت&raquo; چیست؟ آیا منظور بر یک منوال ثابت و بی&zwnj;تغییر زیستن است؟ احتمالاً برای کسانی که سنت را تحجر و در بند کهنگی ماندن می&zwnj;دانند مولانا یکی از مظاهر سنت است. در حالی که مولانا انسان را به &laquo;ابن الوقت&raquo; بودن دعوت می&zwnj;کند؛ در غالب آموزه&zwnj;های سنتی ما &laquo;فرزند زمانة خویش&raquo; بودن ارزش شمرده شده است؛ بنابراین سنت در معنای واقعی&zwnj;اش تحول طبیعی را در خود دارد و با این معنی از سنت ما همواره سنتی بوده&zwnj;ایم با اینکه هر دم نو شده&zwnj;ایم.</p>
<p style="text-align: justify;">&nbsp;</p>
<p style="text-align: justify;">پاسخ دقیق&zwnj;تر به ریشه&zwnj;یابی مشکلات امروز ما احتمالاً این است که منظور از مدرن شدن، مدرن شدن با تأسی به تفکر بیگانه و غربی است؛ تفکری که با منش ما همخوان نبوده است؛ برخی بر این تغییرِ احوال نام &laquo;مدرنیسم&raquo; می&zwnj;گذارند. این پاسخْ پاسخ دقیق&zwnj;تری است ولی باز هم اشکالاتی دارد؛ مهم&zwnj;ترین آن این است که جز ایران هستند کشورهای دیگری که در یکی دو قرن اخیر بسیار از تفکر غربی متأثر شدند ولی به مشکلات امروزین ما دچار نشدند! پس ابتنای به تفکر مدرن غربی نمی&zwnj;تواند بالذاته مایة این گرفتاری&zwnj;ها باشد. ضمن اینکه اغلب کسانی که مدرنیسم را عامل مشکلات فعلی می&zwnj;دانند؛ این آخرین مواجهة ایرانیان با غرب را تنها مواجهة تاریخی ایرانیان با تفکری جدید و غیرخودی می&zwnj;دانند. در صورتی که مرور تاریخ ایران نشان می&zwnj;دهد این مواجهه نیز یکی از بیشمار برخورد ایران با تفکری غیرخودی بوده است.</p>
<p style="text-align: justify;">&nbsp;</p>
<p style="text-align: justify;">نگاهی به تاریخ ایران از پس از مشروطه نشان میدهد که مواجهة ایرانیان با تفکر غربی در ابتدا بسیار محتاطانه و با اعتماد به نفس و در ادامه بدبینانه و از سر ضعف و تا حدی واکنشی بوده است؛ در بدو امر آن چیزی از غرب که برای ایرانیان جالب بود دستاوردهایشان بود و ایرانیان خواستند که از این مظاهر تفکر غربی بهره&zwnj;مند باشند بی آنکه خود را ملتزم به جوهرة تفکر غربی بدانند. به این اعتبار ایرانیان در بدو امر به &laquo;مدرنیزاسیون&raquo; تن دادند و نه &laquo;مدرنیسم&raquo;. مدرنیزاسیون در خانه&zwnj;ها همچون دیگر دستپرورده&zwnj;های ایرانیان سبب تغییراتی در کالبد و شیوة زندگی شد. آیا می&zwnj;توانیم مدرنیزاسیون را مسبب نارضایتی کنونی بدانیم؟</p>