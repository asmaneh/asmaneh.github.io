--- 
title: "روایتِ روایت یازدهم: بی‌خانگی" 
authors: tabatabaei 
types: blog 
featured: false
slug: TQpcq 
--- 
<p>تا سال&zwnj;ها بعد از آن ماجرا هنوز دلم نمی&zwnj;خواست چیزی از خودم به دیوار اتاق آویزان کنم و یا تغییری در جای وسایل داخل آن دهم. به مرور این موضوع را فهمیدم. اول فکر می&zwnj;کردم از تنبلی است که دوست ندارم در هم&zwnj;ریختگی&zwnj;هایش را جمع و جور کنم. اما بعد که دیدم همة کارهایم را بیرون از خانه انجام می&zwnj;دهم و فقط شب&zwnj;ها به خانه می&zwnj;روم و بدون آن که با کسی حرفی بزنم در جای خوابم به خواب می&zwnj;روم، فهمیدم چیز دیگری است. بعدتر رابطه&zwnj;ام با اهل خانه بهتر شد اما با در و دیوارش هرگز آشتی نکردم. انگار آن&zwnj;ها را مقصر بدانم. نمی&zwnj;گذاشتم تعلقی به آن&zwnj;ها پیدا کنم. دوست نداشتم دیگر در جایی ریشه کنم، شاید می&zwnj;ترسیدم باز ضربه بخورم. وقتی باز کالبد خانه&zwnj;ای برای زندگی ما شد هم رابطه&zwnj;مان بهتر نشد. آن سال&zwnj;های خانه به دوشی کارش را کرده بود. وقتی که همه&zwnj;جا حضورم موقتی بود، این حس را درونم ساخت. آن وقت&zwnj;ها که نه به انتخاب خودم و تماما به اجبار، هیچ گوشه&zwnj;ای از جهان جایم نبود و تمام وسایلم را در یک کوله پشتی جا می&zwnj;دادم. وقتی که تمام &laquo; جایِ من &raquo; از دنیا گوشة مهمان&zwnj;خانة اتاق عمو منوچهر بود که لطف کرده و به ما داده بود و مدام این لطف&zwnj;اش را به یادمان می&zwnj;آورد و از بی&zwnj;عرضگی&zwnj;مان می&zwnj;گفت. وقتی که هر روز بعد از بازگشت از مدرسه می&zwnj;دیدم زن&zwnj;عمو همان یک گوشة من را هم برایم نگذاشته و وسایل&zwnj;اش را به جای دیگری برده است، همان وقت&zwnj;ها بود که از خانه متنفر شدم. عادت کردم که دیگر &laquo;خودم&raquo; را در &laquo;جایی&raquo; نگذارم.</p>
<p>این وضعیت به مرور از رابطه&zwnj;ام با جاها، به چیزها، افراد و فکرهایشان هم گسترش پیدا کرد و وقتی در خودم تشخیص&zwnj;اش دادم که به من&zwnj;های مختلفی که از گذشته داشتم هم رسیده بود. دیگر تعلقی به هیچ&zwnj;کدامشان نداشتم. انگار هر یک را برای منفعتی ساخته باشم و مرده باشند، حتی به سختی یادم می&zwnj;آمدشان. صرفا بودند تا روزها بگذرد. حتی تنم را هم امتداد خودم نمی&zwnj;دیدم، با آن هم غریبه بودم. خودی درونی در اکنون داشتم که از گذشته و حال و آیندة جهان بیرون بریده بود. بی&zwnj;خانگی به مرور خویشتنم را از من گرفت، شاید هم بی&zwnj;خویشتنی خانه&zwnj;ام را، نمی&zwnj;دانم. چه فرقی می&zwnj;کرد؟</p>
<p>بی&shy;&zwnj;خانگی&nbsp;حالتی دردناک است که امروز به واسطة تلخی&shy;&zwnj;های گذشته انتخابش می&zwnj;کنیم. تصویر خود را در هزار آینة مختلف دیگران می&shy;&zwnj;بینیم تا لحظه&shy;&zwnj;ای صورت خود در وقتی و جایی در گذشته پیش چشممان نیاید و من&zwnj;های پیشینِ رنج کشیده&zwnj;مان را به یاد نیاوریم. به این ترتیب با دیگران هم رابطه&zwnj;ای قراردادی و نه حقیقی می&zwnj;سازیم. در این حالت گاه مضطربیم و گاه تاب زندگی ملال&shy; انگیز را نداریم. گذر زمان کند می&shy;&zwnj;شود و مدام از موقعیتی بیرونی زندگی خود و دیگران را بررسی و تحلیل می&shy;&zwnj;کنیم. زندگی تهی و برهنه می&shy;&zwnj;شود. جایی برای خود متصور نمی&zwnj;شویم و هستة متراکم عاطفیِ پدیدارشده از رابطة من، جهان و دیگری را در خاطرات خود نمی&zwnj;&shy;یابیم تا در آن خانه کنیم، خویشتنی بسازیم و خیالی را پرواز دهیم.</p>
<p>خانه مجموعه&shy;&zwnj;ای از امکان&zwnj;&shy;ها را برای وجود آدمی فراهم می&shy;&zwnj;آورد که با معنای تلخی که به آن&shy;ها می&shy;&zwnj;دهیم خود را از آن محروم می&zwnj;&shy;کنیم. هر بازگشتی به آن را دلخراش می&zwnj;&shy;بینیم و مدام از این خانه به آن خانه می&zwnj;&shy;رویم تا لحظه&shy;&zwnj;ای جایی نمانیم و ریشه نکنیم. مثل آوارگان شناوری می&zwnj;&shy;شویم که همه بر دریاچة شهر این طرف و آن طرف می&zwnj;&shy;روند. خود را در صورت یکدیگر تماشا می&zwnj;&shy;کنند و شکل می&zwnj;دهند اما جایی نمی&zwnj;مانند. آوارگی این آوارگان، از پرسة مدامشان میان بی&zwnj;&shy;خانگی و بی&zwnj;&shy;خویشتنی است.</p>
<p>این شکل از تعامل آدمی و مکان زیست&zwnj;اش در تجربة ساکنان خانه&zwnj;ها کم نبود. هرگز نمی&zwnj;توان این تجربه را مطلوب نامید اما به فهم بهتر تجربة مطلوبِ خانه کردن کمک می&zwnj;کند. با مطلقا غایب بودنِ مطلوبیت، فهم روشن&zwnj;تری از کلیتِ آن آشکار می&zwnj;شود. این تجربة دو سویة بی&zwnj;خانگی هم مانند خانه کردن، از حضور حالات درونی آدمی و مکان زندگی&zwnj;اش، هردو ساخته شده است. ویژگی&zwnj;های مکان هم در قطع مطلق رابطة خود با جهان موثر و حاضر است. گاه هیچ جایی برای خانه کردن نیست. آوارگی مطلق و بی&zwnj;سرپناهی چون جنگ&zwnj;زده&zwnj;هایی است که مجبور به مهاجرت شده&zwnj;اند و خانه&zwnj;شان را رها کرده&zwnj;اند. سال&zwnj;های جنگ و بمباران چنین وحشتی را در دل بسیاری ساکنان نقش بسته بود. کسانی که هر لحظه نگران نابودی خانه&zwnj;شان بودند. گاهی عدم تناسب ساختمانِ خانه با زندگیِ در آن چنین تجربه&zwnj;ای را رقم می&zwnj;زند، خانه&zwnj;ای که چنان دور از خواست&zwnj;ها و خیالات ساکنانش طراحی شده که امکان هرگونه پیوستگی درون آن&zwnj;ها با کالبداش را از بین می&zwnj;برد و ساکنان در جایی از آن سکنی نمی&zwnj;گزینند، این تجربه هم بود وقتی که خانه کوچک بود، جایی برای همه نداشت یا قرارگیری بعضی از فضاها با زندگیِ به سرعت تغییر شکل&zwnj;دهنده هماهنگ نبود، یا زشت بود، ظاهری مخروبه داشت و ساکنان دل به آن نمی&zwnj;بستند. تجربة زندگی در شهر جدید، تهرانی که دیگر خانه&zwnj;هایش کالا شده بودند هم در ساخت این معنا بی&zwnj;اثر نبود. شهری که خانه&zwnj;دار شدن را چون آرزویی دور به بخش عمده&zwnj;ای از مردم&zwnj;اش نشان می&zwnj;داد و سال&zwnj;ها زندگی با حسرت را به آن&zwnj;ها می&zwnj;بخشید. بسیاری از ساکنان&zwnj;اش هر چند سال را در یک خانة اجاره&zwnj;ای زندگی کردند. فرزندانشان هر سال مدرسه و دوستانشان را رها کرده و به جایی دیگر رفتند و به این ترتیب معنایی متفاوت از دوستی و تعلق به دیگران برایشان ساخته شد.</p>
<p>&nbsp;بسیاری ویژگی&zwnj;های دیگرِ مکان هم می&zwnj;تواند رابطة خود با جهانِ بیرون را مخدوش کند و منِ فرد را به دوپارة منِ درونی و منِ بیرونی تقسیم کند. این اتفاق جایگاه خود، جهان و دیگری را بی&zwnj;تناسب می&zwnj;کند. قطع رابطه&zwnj;ای که بسیاری از قراردادهای اجتماعی مرتبط با مکان هم با سلبِ آزادی انسان در آن نقش دارد. قراردادِ عجیبِ مالکیتِ ابدیِ زمین در ازای مقدار مشخصی پول یا قرارداد تازه&zwnj;ترِ مرزکشی سرزمین&zwnj;ها و پدید آمدن دولت ملت&zwnj;ها و عدم اجازة سفر به یکدیگر هم در ساخت این موقعیت وجودی در وضعیتِ کنونی ما موثر و قابلِ مطالعه بیشتر است.</p>
<p>&laquo; نخستین انسانی که حصاری گرد یک قطعه زمین کشید و با خود اندیشید که می&zwnj;گویم این مال من است، و مردمان را آن قدر خام دید که حرفش را باور کنند، نخستین بنیان&zwnj;گذار جامعة مدنی ( منشا نابرابری و اختلاف ) بود. هر کسی می&zwnj;توانست نوع بشر را از بسی جنایت&zwnj;ها و جنگ&zwnj;ها و قتل&zwnj;ها، بسی وحشت&zwnj;ها و نکبت&zwnj;ها نجات دهد اگر تیرک&zwnj;ها را بیرون می&zwnj;کشید، چاله را پر می&zwnj;کرد، و خطاب به همگنان خود فریاد می&zwnj;کشید: به حرف این شیاد گوش نکنید، به محض آن که شما فراموش کنید که ثمرات زمین به همة ما تعلق دارد و خودِزمین به هیچ کس تعلق ندارد، کارتان ساخته است&raquo;.</p>
<p>روسو در &laquo; گفتار دربارة منشا و مبنای نابرابری در میانِ مردمان&raquo; نقل شده در &laquo; درد بی&zwnj;خویشتنی&raquo; نجف دریابندری صفحة ۱۱۶</p>