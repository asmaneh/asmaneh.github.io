--- 
title: "نردین و خبر زلزلهٔ آن در سال ۱۳۰۰ق/ ۱۲۶۲ش" 
authors: mohamadi 
types: blog 
featured: false
slug: damkp 
--- 
<p>نردین حالا روستای بزرگی است با بیش از هزار خانوار جمعیت. این روستا مرکز دهستان نردین است که امروز از توابع شهرستان شاهرود و استان سمنان محسوب می&zwnj;شود. ظاهراً نردین سابقه&zwnj;ای چندصدساله دارد و توصیف آن را در سفرنامه&zwnj;های باقی&zwnj;مانده از دو سفر ناصرالدین&zwnj;شاه از تهران به خراسان نیز آمده است؛ مثلا در مطلع&zwnj;الشمس می&zwnj;خوانیم که نردین قصبهٔ ناحیه&zwnj;ای به همین نام شامل شش آبادی نردین و گلستان و تَلِبُن (تله&zwnj;بن یا تلبین) و حسین&zwnj;آباد و نانیک و باغچه بوده است. در آن سال&zwnj;ها ناحیهٔ نردین از منازل یکی از دو مسیر متدوال برای مسافرت از تهران به مشهد بوده؛ یعنی مسافران مشهد مقدس بعد از عبور از بسطام و چمن خوش&zwnj;ییلاق و کاشیدار به نردین می&zwnj;رسیدند و از نردین هم به جاجرم می&zwnj;رفتند. در سفرهای پادشاه و همراهانش نیز نردین و حوالی آن از منازل راه بوده است.</p>
<p>نردین که در میان جلگه&zwnj;ای کم&zwnj;آب و محصور در کوه&zwnj;ها و تپه&zwnj;ها قرار گرفته در حوالی سال ۱۳۰۰ق حدود سیصد یا چهارصد خانوار جمعیت داشته است. اهالی نردین آب شرب و زراعت خود را در گذشته از چشمه&zwnj;های منفجر شده در دامنهٔ کوه&zwnj;های اطرافش تأمین می&zwnj;کرده&zwnj;اند و ظاهراً قنواتی هم در اطراف نردین وجود داشته است. در مطلع&zwnj;الشمس می&zwnj;خوانیم که روند تبدیل نردین از قریه&zwnj;ای کوچک به قصبهٔ آن زمان از ۱۶۰سال پیش از سفر ناصرالدین&zwnj;شاه (یعنی حدود سال ۱۱۴۰ق) آغاز شده است؛ زمانی که نردین قریه&zwnj;ای کوچک و محل سکونت اعراب اسکندری بوده تا این که علی&zwnj;قلی&zwnj;خان تمرتاش از بجنورد به نردین مهاجرت می&zwnj;کند و قلعه&zwnj;ای خشتی و محکم با هشت برج دور این قریه می&zwnj;سازد، قلعه&zwnj;ای که وسعت آبادی آن روزگار نردین را بیشتر کرده است. مدتی بعد محمدحسن&zwnj;خان پسر علی&zwnj;قلی&zwnj;خان قلعهٔ دیگری دارای پنج برج و مشابه قلعهٔ پیشین و متصل به آن می&zwnj;سازد که در نتیجهٔ آن دوباره بر وسعت نردین افزوده می&zwnj;شود. اسفندیارخان نردینی نیز که همزمان با سفر ناصرالدین&zwnj;شاه حاکم نردین بوده در جنوب و مشرق بر قلعهٔ نردین می&zwnj;افزاید و باغ مهمی هم می&zwnj;سازد. معلوم نیست تغییرات اسفندیارخان در قلعهٔ نردین دقیقا در چه زمانی ایجاد شده&zwnj;اند، اما برمبنای آنچه ناصرالدین&zwnj;شاه در سفرنامهٔ سال ۱۳۰۰ق خود آورده، اسفندیارخان باغ را در سال&zwnj;های میان دو سفر پادشاه ساخته و مؤید سخن ناصرالدین&zwnj;شاه نوشتهٔ حکیم&zwnj;الممالک است که در سال ۱۲۹۴ق اشاره&zwnj;ای به این باغ نکرده است، اگرچه قلعهٔ نردین را محکم و طولانی توصیف کرده است. غلامحسین غفاری (امین خلوت) در سفرنامه&zwnj;اش اشاره&zwnj;ای به باغی قدیمی سوای باغ تازه کرده که درختان آن را بریده و کنده&zwnj;اند.</p>
<p>یکی از نکات قابل توجه این است که در مطلع&zwnj;الشمس برای اشاره به نردین واژهٔ شهر به کار نرفته و نویسندهٔ کتاب آن را قصبه نامیده، اما هم ناصرالدین&zwnj;شاه و هم غلامحسین غفاری امین خلوت از واژهٔ شهر برای توصیف نردین استفاده کرده&zwnj;اند. می&zwnj;توان حدس زد که وسعت و جمعیت نردین از شهرهای معمول این دوره کمتر بوده است.</p>
<p>اما آنچه نردین را از سایر نقاط توصیف شده در سفرنامه&zwnj;های خراسان سال ۱۳۰۰ق متمایز می&zwnj;کند، خبر زلزله&zwnj;ای است که حدود چهارماه قبل از گذر ناصرالدین&zwnj;شاه از این آبادی آن را خراب کرده است. سفر دوم ناصرالدین&zwnj;شاه و همراهانش از دارالخلافه به مشهد مصادف است با تابستان سال 1262ش و زلزلهٔ نردین در حوالی نوروز همین سال رخ داده است. ناصرالدین شاه نوشته که زلزله چهار یا پنج روز پیش از نوروز حادث شده، اما در مطلع&zwnj;الشمس می&zwnj;توان اطلاعات دقیق&zwnj;تری راجع به این حادثه یافت. ظاهراً دو زلزلهٔ متوالی در نردین رخ داده است؛ یکی بعدازظهر روز نهم جمادی&zwnj;الاول و یکی بیستم همین ماه یک ساعت مانده به غروب. با توجه به این که تحویل سال ۱۲۹۲ش مقارن با روز یازدهم جمادی&zwnj;الاول بوده، یکی از زلزله&zwnj;ها پیش از نوروز و یکی بعد از آن اتفاق افتاده و ظاهراً زلزلهٔ دوم شدیدتر بوده است. بر مبنای اطلاعات ثبت شده در مطلع&zwnj;الشمس دو سوم آبادی شامل قلعه و ابنیهٔ دیگر نردین خراب شده است. ظاهراً حمام و دو مسجد آبادی (که یکی از آنها تاریخ ۱۲۶۱ق داشته) جزو آن یک سوم سالم آبادی بوده است.</p>
<p>از بین خاطره&zwnj;نویسان سفر خراسان، غلامحسین غفاری (امین خلوت) وضعیت نردین را بسیار بحرانی توصیف کرده است. او نوشته که &laquo;شهر و باروی شهر که ملاحظه شد تماماً خراب و منهدم [است]. در حقیقت یک تپهٔ خاکی است. معلوم شد که امسال قریب به ایام نوروز زلزلهٔ سختی شده، تمام برج و بارو و خانه&zwnj;ها را به&zwnj;کلی خراب نموده، به&zwnj;طوری که عموم مردم نردین از شهر بیرون آمده در خارج شهر خانه&zwnj;های گلی ساخته&zwnj;اند. {...} به&zwnj;همه&zwnj;جهت دو ذرع زمین ساخته&zwnj;شده در آنجا دیده نمی&zwnj;شود. مردمان فقیری نردین دارد. رعیتی از آنجا فقیرتر در این راه دیده نشده است.&raquo; میرزا قهرمان امین&zwnj;لشکر هم در سفرنامه&zwnj;اش به خرابی خانه&zwnj;ها و قلعهٔ نردین اشاره کرده است. اگرچه ناصرالدین&zwnj;شاه و اعتمادالسلطنه دربارهٔ وضع زندگی مردم زلزله&zwnj;زده مطلبی در کتاب&zwnj;های خود ننوشته&zwnj;اند، می&zwnj;توان حدس زد که اوضاع آنها آنقدر بد بوده که پادشاه در واکنش به اعتراض&zwnj;ها افراسیاب&zwnj;خان را عزل و به&zwnj;جای او محمدکریم&zwnj;خان تفنگدار را موقتاً حاکم نردین می&zwnj;کند.</p>
<p>منابع</p>
<p>- اع&zwj;ت&zwj;م&zwj;ادال&zwj;س&zwj;ل&zwj;طن&zwj;ه&zwnj;، م&zwj;ح&zwj;م&zwj;دح&zwj;س&zwj;ن&zwnj;ب&zwj;ن&zwnj; ع&zwj;ل&zwj;ی&zwnj;. روزنامۀ خاطرات اعتمادالسلطنه، مربوط به سال&zwnj;های ۱۲۹۲تا ۱۳۱۳ق. تصحیح ایرج افشار. تهران: امیرکبیر، ۱۳۵۶.</p>
<p>- ــــــــ . م&zwj;طل&zwj;ع&zwnj; ال&zwj;ش&zwj;م&zwj;س&zwnj;: ت&zwj;اری&zwj;خ&zwnj; ارض&zwnj; اق&zwj;دس&zwnj; و م&zwj;ش&zwj;ه&zwj;د م&zwj;ق&zwj;دس&zwnj; (نگارش از ۱۳۰۱تا ۱۳۰۳ق). ت&zwj;ه&zwj;ران&zwnj;: ال&zwj;ب&zwj;اب&zwnj;، ۱۳۷۸.</p>
<p>- امين لشکر، قهرمان. روزنامۀ سفر خراسان &zwnj;به همراهی ناصرالدين شاه (&lrm;۱۳۰۰ق). ب&zwj;ه&zwnj;ک&zwj;وش&zwj;ش&zwnj; ای&zwj;رج&zwnj; اف&zwj;ش&zwj;ار و م&zwj;ح&zwj;م&zwj;درس&zwj;ول&zwnj; دری&zwj;اگ&zwj;ش&zwj;ت&zwnj;. ت&zwj;ه&zwj;ران&zwnj;: اس&zwj;اطی&zwj;ر، ۱۳۷۴.</p>
<p>- حکيم&zwnj;الممالک، علينقی بن اسمعيل. روزنامۀ سفر خراسان (۱۲۸۴ق). ت&zwj;ه&zwj;ران&zwnj;: فرهنگ ایران زمین&rlm;‫&rlm;&rlm;، ۱۳۵۶.</p>
<p>- ن&zwj;اص&zwj;رال&zwj;دی&zwj;ن&zwnj; شاه قاجار. س&zwj;ف&zwj;رن&zwj;ام&zwj;ه&zwnj; دوم&zwnj; خ&zwj;راس&zwj;ان&zwnj; (۱۳۰۰ق). ت&zwj;ص&zwj;اوی&zwj;ر از اب&zwj;وت&zwj;راب&zwnj; ن&zwj;ق&zwj;اش&zwnj;. ت&zwj;ه&zwj;ران&zwnj;: ک&zwj;اوش&zwnj;: شرکت قصه و نوار ش&zwj;ب&zwnj;ت&zwj;اب&zwnj;&rlm;‫، ۱۳۶۳.</p>
<p dir="ltr">- <a href="https://www.amar.org.ir">https://www.amar.org.ir</a>&nbsp;</p>