--- 
title: "کودتای ۲۸ مرداد و معماری معاصر ایران (۱)" 
authors: r.mojtahedzadeh 
types: blog 
featured: false
slug: yxDD 
--- 
<p>امروز دقیقا ده سال است که ۲۸مرداد، حداقل برای معماران، دیگر تنها یادآور حادثه ننگین کودتا نیست؛ بلکه همزمان یادآور حادثه غمگین و تلخ هجرت نابهنگام یکی از چهره&zwnj;های ماندگار معماری ایران، سیدباقر آیت&zwnj;الله زاده شیرازی، نیز هست. شیرازی را با القاب بسیار می&zwnj;توان یاد کرد، چرا که در بسیاری امور سرآمد و صاحب&zwnj;نظر بود؛ اما گمان می&zwnj;کنم برای شاگردانش بیش از هرچیز تجسم والای کلمه &laquo;استاد&raquo;، با تمام ملزومات این کلام، باشد. حداقل برای خود من همواره چنین بود. و شاید از همین روست که همواره در دل خجل بوده&zwnj;ام که دانشجویانم مرا استاد بخوانند؛ که جایی که دریاست من کیستم؟ از این در، البته، بسیار می&zwnj;توان سخن گفت؛ و شاید وظیفة اداءنشده شاگردان شیرازی باشد که از این جنبه کمتر شناخته شخصیت او بیشتر سخن بگویند. وظیفه&zwnj;ای که امیدوارم به سهم خود بتوانم در آینده از عهدة آن برآیم. اما این یادداشت داستان دیگری دارد.</p>
<p>۲۸ مرداد یکی از منفورترین روزها در تقویم شیرازی بود؛ و برای این نفرت فراتر از دلایل سیاسی سخن و استدلال داشت. به&zwnj;خوبی یاد دارم یکی از روزهای تابستان ۸۳ که، به همراه همکار ارجمند خانم مهندس نام&zwnj;آور، جهت کرکسیون پایان&zwnj;نامه دوره ارشد خدمت ایشان رسیده بودیم؛ به مناسبتی بحث به کودتای بیست&zwnj;وهشتم مرداد کشید. دکتر شیرازی با بیان شیوا و کلام مسحورکننده&zwnj;اش یک جلسه کامل، حدود 2ساعت، با جزییات پیرامون جنبه&zwnj;های مختلف این حادثه و تاثیرات مخرب آن بر جامعه ایرانی سخن گفت. همانجا این موضوع در ذهنم جرقه زد که این کودتا چه تاثیر احتمالی بر معماری معاصر ایران داشته است. این مشغله ماند تا یکسال بعد که فارغ&zwnj;التحصیل شدم؛ و در ایام فراغت بعد از تحصیل چند خطی را پیرامون این موضوع قلمی کردم. به نظرم رسید موضوع ارزش بررسی مجزا دارد. در ملاقاتی که تابستان 85، برای تجدید دیدار و دریافت مجلدات تازه انتشاریافته مقالات کنگره بم و مجله اثر، خدمت ایشان رسیده بودم؛ موضوع یادداشت را با استاد در میان گذاشتم. چون همیشه بزرگوارانه پذیرفتند که بخوانند و نظر دهند. اما یکسالِ پس از آن زمان کوتاهی بود برای دریافت نظرات مردی که با کوچ نابهنگامش تمام دوستدارانش را در غمی عمیق و ابدی فرو برد. در روز بد ۲۸ مرداد هشتاد و شش، شیرازی ناباورانه از میان ما رفت؛ و سرنوشت این یادداشت هم آن بود که تمام ده&zwnj;سالِ پس از آن را کنج گنجه&zwnj;ای در اهواز، به معنای واقعی کلمه، خاک بخورد! بد ندیدم امروز، به مناسبت دهمین سال درگذشت آن پیر فرزانه، یادداشت را، بدون تغییرات کلی و تنها با برخی اصلاحات نگارشی، از طریق وبگاه آسمانه منتشر سازم. شاید ایده نهفته در آن کسانی را به کار آید؛ و نظرات احتمالی صاحب&zwnj;نظران حقیر را مستفیض گرداند. پیشاپیش از طولانی شدن مقدمه پوزش می&zwnj;طلبم:</p>
<p>&nbsp;</p>
<p>معماری معاصر ایران، علی&zwnj;رغم عمر کوتاه، مسیری پر نشیب و فراز را طی کرده است. اگر آغاز این جریان را در دوره ناصرالدین&zwnj;شاه و &ndash;به&zwnj;تعبیر محمدحسن خان اعتمادالسلطنه- با ورود &laquo;اشکال و اسالیب&raquo; تازه به معماری بدانیم؛ آنگاه می&zwnj;توان چند دوره و جریان متفاوت و متمایز را در آن مشخص کرد. در این نوشتار مجال آن نیست که به تمام این جریان&zwnj;ها پرداخته شود؛ به&zwnj;این جهت تنها روند تغییر جریان معماری معاصر در مقطع پس از کودتای ۲۸مرداد ۱۳۳۲ و چگونگی تاثیر این جریان بر تحولات معماری ایران بررسی می&zwnj;گردد. به این منظور باید ابتدا گذاری اجمالی بر تحولات معماری ایران در سال&zwnj;های پیش از کودتا داشته باشیم.</p>
<p>می&zwnj;دانیم جریان گسترده مدرنیزاسیون یا تجدد در ایران با حکومت رضاشاه آغاز شد. در این زمان روند مدرن&zwnj;سازی اجباری و فراگیر جایگزین روند مدرن&zwnj;سازی داوطلبانه و نخبه&zwnj;گرایانه عصر قاجار شد. این مدرنیزاسیون اجباری، علی&zwnj;رغم جنبه&zwnj;های خشن و سرکوب&zwnj;گرانه&zwnj;اش، عامل پیدایش بسیاری نهادهای جدید در ایران، از ارتش و دادگستری و ثبت&zwnj;احوال تا بانک و مدرسه و دانشگاه، شد. البته چنین تحول گسترده&zwnj;ای نه صرفا توسط رضاشاه که به همت نسلی از روشنفکران ایرانی، چون فروغی و تقی&zwnj;زاده و داور، که همراهی و پیگیری مطامع شاه را منطبق با اهداف خود، در متجددساختن جامعه ایران می&zwnj;دیدند، محقق شد. (جهانبگلو، ۱۳۸۳، ص۱۲)</p>
<p>در خلال این تحولات معماری نیز، همچون ظرف زندگی جامعه و یکی از مهمترین مظاهر فرهنگ آن، از تغییر مصون نماند. این دوره را می&zwnj;توان آغازی نو در معماری معاصر ایران به&zwnj;شمار آورد. این آغاز نو با رویدادهایی تازه نیز همراه بود. رویدادهایی چون تاسیس انجمن آثار ملی زیرنظر سردار سپه (رضا شاه بعدی) که پای شرق&zwnj;شناسان برجسته&zwnj;ای چون هرتسفلد و گدار و دیگران را به ایران باز کرد؛ استخدام شمار زیادی معمار غربی یا معماران ایرنی تحصیل&zwnj;کرده غرب در پروژهای مختلف عمرانی چون بانک&zwnj;ها و ادارات و دانشگاه و پل و راه&zwnj;آهن و کارخانجات؛ و، شاید از همه مهمتر، تاسیس رشته دانشگاهی معماری در سال ۱۳۱۷ و در شرایطی که &laquo;رشته تحصیلی معماری چندان شناخته شده نبود، و در بازار کار هم بیشتر کسانی چون استاد حسن بنا و معماران سنتی یا، به&zwnj;قول فرانسوی&zwnj;ها، شف ماسونها اعتبار داشتند.&raquo; (بسکی، ۱۳۷۳، ص۵) مجموع این تغییرات تاثیر خود را در تحولات یک دهه بعدِ معماری معاصر ایران، طی سال&zwnj;های ۳۰-۱۳۲۰، نشان داد.</p>
<p>علی&zwnj;رغم برکناری و تبعید رضاشاه در شهریور ۱۳۲۰، تاثیر بسیاری از اقدامات وی، ادامه یافت. در حوزه معماری نیز تحولات نه&zwnj;تنها متوقف نشد؛ بلکه با تاسیس انجمن معماران ایرانی و مجله آرشیتکت، اولین مجله معماری ایران، تعمیق و نهادینه شد. &laquo;انجمن آرشیتکت&zwnj;های ایرانی دیپلمه&raquo;، که باید آن را نخستین نهاد صنفی مدرن در معماری ایران دانست، با شرکت اعضای موسس انجمن که معماران سرشناسی چون وارتان هوانسیان و علی صادق و کیقباد ظفربختیار در میانشان بود؛ در دهم بهمن ۱۳۲۳ تشکیل شد. هدف این انجمن &laquo;احیای فن معماری و شهرسازی&raquo; به&zwnj;وسیله &laquo;انتشارات و مبارزات در افکار عمومی&raquo; و نیز بازیافتن &laquo;رونق دیرین فن و هنر&raquo; و &laquo;قدر هنرور و صنعتگر&raquo; اعلام شده بود. (پاکدامن، ۱۳۶۲، ص۱۸-۱۷) وارتان و ایرج مشیری از سوی انجمن مامور بنیاد نهادن نخستین مجله تخصصی معماری در ایران شدند. نخستین شماره این مجله، با نام آرشیتکت، و به سردبیری ایرج مشیری در مردادماه ۱۳۲۵ انتشار یافت. آرشیتکت دارای بخش&zwnj;های مختلف و متنوعی بود که از معرفی معماران ایرانی و طرح مباحث نظری روز دنیا تا بحث درباره هزینه مصالح و نیروی کار و اطلاعات فنی را دربرمی&zwnj;گرفت. هرچند آرشیتکت شش شماره بیشتر انتشار نیافت؛ اما نقشی بی&zwnj;بدیل در ثبت و گزارش آرمان&zwnj;های نسل اول معماران مدرن ایران ایفاء کرد. آرشیتکت در واقع جهان کوچکی از علایق و مباحث معماری این دوره را به نمایش می&zwnj;گذارد. علایقی که عمدتا معطوف به چگونگی تسهیل مدرنیزاسیون در معماری ایران بود، و مشابهت&zwnj;های فراوانی را با آرمان&zwnj;های نسلی از روشنفکران ایرانی که پیشتر اشاره شد نشان می&zwnj;داد. مقالات آرشیتکت گاه به مسایل جزئی نظیر آشپزخانه&zwnj;ها و سرویس&zwnj;های بهداشتی مدرن می&zwnj;پرداخت؛ و گاه به مسائل کلی&zwnj;تری نظیر انتقاد از وضع اجتماعی مسکن و کیفیت بهداشتی نامطلوب معماری در ایران آن زمان؛ اما در عین حال از میراث گذشته معماری ایران نیز غافل نبود. در هر شماره، حداقل، یک مقاله به بناهای با ارزش معماری گذشته اختصاص داشت؛ و از خلال مقالات مختلف نیز، اغلب، دغدغه نویسندگان پیرامون ضرورت تعامل معماری قدیم و جدید هویدا بود. این جنبه از تفکر حاکم بر مجله نیز بی&zwnj;شباهت به دغدغه&zwnj;های روشنفکران معاصرش، چون محمدعلی فروغی، نبود؛ که همزمان با بررسی سیر حکمت در اروپا به تصحیح کلیات سعدی هم می&zwnj;پرداختند.</p>
<p>درمجموع می&zwnj;توان گفت در سال&zwnj;های ۳۰-۱۳۲۰ معماری ایران تحولات جدی، و تا حد زیادی درونزا، را در مسیر مدرن شدن از سر گذراند. در این دوره علاوه بر ساختمان&zwnj;های عمومی و دولتی، که ساخت آنها به شیوه مدرن از یک دهه قبل آغاز شده بود، بناهای خصوصی و مسکونی نیز مسیر مدرنیزاسیون را پیمود. طراحی و ساخت مجتمع&zwnj;های مسکونی مدرن، چون خانه&zwnj;های چهارصد دستگاه اثر علی صادق، و شمار زیادی ویلا و مجموعه&zwnj;های آپارتمانی از مهمترین نمادهای معماری مدرن ایران در این مقطع است. جریانی که در این دوره شکل می&zwnj;گیرد، علی&zwnj;رغم نقدهایی که می&zwnj;توان بر آن وارد کرد، در مجموع حرکتی روبه&zwnj;جلو در تاریخ تحولات معماری ایران به&zwnj;شمار می&zwnj;رود؛ که با انگیزه&zwnj;های اجتماعی و روشنفکری زمانه&zwnj;اش نیز همسوست. به گفته یکی از مورخان معماری معاصر، معماران مدرن ایران در این زمان &laquo;با اطمینان بینش و هویت معماری مستقل خود را به کرسی نشاندند. آثار آنها سبب شد که از سلطة اروپا و شاه خارج شوند؛ و به&zwnj;عنوان آغازگر یک حرکت حرفه&zwnj;ای جدید و بومی شناخته شوند&raquo;. (معرفت، ۱۳۷۷، ص۱۳۳) به&zwnj;این ترتیب به&zwnj;نظر می&zwnj;رسد معماری ایران تا آغاز دهه ۳۰ در مسیر حرکتی تازه به&zwnj;سوی آرمان&zwnj;هایی نو قرار گرفته بود. اما در این زمان این حرکت ناگهان با اختلالی سکته&zwnj;مانند متوقف شد. سکته&zwnj;ای که گویا تا به امروز نیز این معماری نتوانسته از عواقب آن رها شود. در بررسی دلایل و عواقب چنین سکته&zwnj;ای توجه به نقش کودتای ۲۸ مرداد ۳۲ از اهمیت حیاتی برخوردار است. [ادامه دارد]</p>
<p>&nbsp;</p>
<p>منابع</p>
<p>جهانبگلو، رامین. (۱۳۸۳). &laquo;روشنفکران ایرانی و نسل گفتگوی تمدن&zwnj;ها&raquo; در گزارش گفتگو. شماره یازدهم.</p>
<p>بسکی، سهیلا. (۱۳۷۳). &laquo;آغازگران معماری امروز ایران؛ گفتگو با دکتر کباری&raquo;. در آبادی. شماره ۱۶.</p>
<p>پاکدامن، بهروز. (۱۳۶۲). پیدایش معماری مدرن در ایران؛ یادنامه وارتان هوانسیان. تهران: انتشارات جامعه مهندسان مشاور.</p>
<p>معرفت، مینا. (۱۳۷۷) &laquo;پیشکسوتانی که به تهران مدرن شکل دادند&raquo; در تهران پایتخت دویست ساله (مجموعه مقالات). زیرنظر شهریار عدل و برنارد اورکاد. تهران: سازمان مشاور فنی و مهندسی شهر تهران و انجمن ایرانشناسی فرانسه.</p>