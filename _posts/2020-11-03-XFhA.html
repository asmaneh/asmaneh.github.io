--- 
title: "راهنمای منابع مرجع برای پژوهش‌های حوزه معماری دوره اسلامی" 
authors: koushei 
types: library 
categories: rahnama 
tags: منابع تاریخ معماری و هنر,منابع تاریخ معماری,دایرة المعارف,دائرة المعارف,کتاب شناسی,اطلس,مجله ,مجلات,ژورنال,دائرة المعارف اسلام ,بریل,دائرة المعارف هنر و معماری اسلامی گروو,دائرة المعارف هنر,رویین پاکزاد,ون برشم,فن برخم,گاستون ویت,هرتسفلد,اِتیِن کُمب,ژان سواژه,آرتور پوپ,نجیب‌اوغلو,تاریخ اسلام کیمبریج,تاریخ اسلام کمبریج,کتاب‌شناسی هنر و معماری در جهان اسلام,سوزان سینکلر,ایندکس ایسلامیکوس,بروکلمان,اطلس تاریخ خاورمیانه,  اطلس تاریخی ایران,آرس ایسلامیکا,آر ایسلامیکا,آرس اُرینتالیس,آر اورینتالیس,مقرنس (مجله),متروپولیتن,ویکتوریا و آلبرت,چستر بیتی,آقاخان,موزه دوحه,موزه هنر هاروارد,موزه پرگامون,آرچ‌نت,آرک‌نت,Max van Berchem,Gaston Wiet,Ernst Herzfeld,Creswell 
featured: false
slug: XFhA 
--- 
<p style="text-align: justify;">این راهنما با هدف آشنایی پژوهشگران جوان (دانشجویان کارشناسی) با برخی از منابعی که می&zwnj;تواند در حوزه مطالعات معماری دوره اسلامی به کار آید، تدوین شده است. مطالب در شش بخشِ کلی تنظیم شده و در هر بخش، شماری از منابع اصلی فهرست شده&zwnj;اند. لینک دسترسی به تارنما&zwnj;های اینترنتی در همین متن و به رنگ آبی مشخص شده است. عناوین کلی چنین است:</p>
<p style="text-align: justify;">۱. دائرة المعارف&zwnj;ها (الف. دائرة&zwnj;المعارف&zwnj;های عمومی؛ ب. دائرة&zwnj;المعارف&zwnj;های تخصصی)؛</p>
<p style="text-align: justify;">۲. کتاب&zwnj;شناسی&zwnj;ها؛</p>
<p style="text-align: justify;">۳. اطلس&zwnj;های تاریخی؛</p>
<p style="text-align: justify;">۴. ژورنال&zwnj;ها؛</p>
<p style="text-align: justify;">۵. تارنما&zwnj;های مربوط به تصاویر و توضیحات مرتبط با آنها (الف. تارنما&zwnj;های عمومی؛ تارنما&zwnj;های تخصصی)؛</p>
<p style="text-align: justify;">۶. تارنما&zwnj;های جستجو و دریافت مقاله و کتاب.</p>
<p style="text-align: justify;">&nbsp;</p>
<p style="text-align: justify;"><strong>۱) دائرة المعارف&zwnj;ها</strong><br />یکی از منابع برای پژوهش درباره معماری دوران اسلامی، دائرة&zwnj;المعارف&zwnj;ها هستند. پژوهشگر دو گونه دائرة&zwnj;المعارف در اختیار دارد، نخست دائرة&zwnj;المعارف&zwnj;های عمومی مانند دائرة&zwnj;المعارف اسلام، دائرة المعارف بزرگ اسلامی، دانشنامه جهان اسلام، و دانشنامه ایرانیکا. این دست دائرة&zwnj;المعارف&zwnj;ها تنها بر معماری تمرکز ندارند، اما مدخل&zwnj;های آنها به دو شکل به کار پژوهشگر معماری می&zwnj;آید: برخی از مدخل&zwnj;های این دائرة&zwnj;المعارف&zwnj;ها مستقیما به موضوعات معماری می&zwnj;پردازند مانند مدخل عربانه در دائرة&zwnj;المعارف اسلام. برخی مدخل&zwnj;هایی نیز که مستقیما ناظر به مباحث معماری نیستند، اطلاعاتی به دست می&zwnj;دهند که پژوهشگر معماری از آنها بی&zwnj;نیاز نیست. برای مثال اگر پژوهشگری بخواهد درباره بنای مسجد شاه اصفهان تحقیق کند، علاوه بر آنکه در جستجوی مطالب مرتبط با مسجد شاه و مسجدسازی و معماریِ این دوره است، ناگزیر از آشنایی با فضای کلی عصر صفوی نیز هست و در اینجاست که مدخل&zwnj;های گونه دوم در این دائرة&zwnj;المعارف&zwnj;ها، راهنمای مناسبی برای چنین پژوهشگری خواهند بود.</p>
<p style="text-align: justify;">گونه دوم، دائرة&zwnj;المعارف&zwnj;های تخصصی است. این دست دائرة&zwnj;المعارف&zwnj;ها بر هنر و معماری دوران اسلامی به طور کلی و یا گونه&zwnj;ای از هنر در سرزمین و دوره&zwnj;ای خاص تمرکز دارند. برخی از دائرة&zwnj;المعارف&zwnj;های تخصصی هم هستند که اختصاص به موضوعی غیر از هنر و معماری دارند، ولی شماری از مدخل&zwnj;های آنها به هنر و معماری پرداخته و از این جهت برای پژوهشگر معماری حایز اهمیت خواهد بود. برای نمونه در دائرة المعارف قرآن بریل (پنج جلدِ آن تا کنون به فارسی ترجمه و چاپ شده است)، مدخل&zwnj;هایی مرتبط با زیبایی و هنر آمده است، از جمله مقاله گرابار درباره هنر و معماری در قرآن.</p>
<p style="text-align: justify;">در ادامه، برخی از دائرة&zwnj;المعارف&zwnj;های عمومی و تخصصی را یاد می&zwnj;کنیم و نمونه&zwnj;ای از هر کدام را به تفصیل بیشتری معرفی خواهیم کرد.</p>
<p style="text-align: justify;"><em>الف. دائرة&zwnj;المعارف&zwnj;های عمومی</em><br />دائرة&zwnj;المعارف اسلام&nbsp;بریل مرجعی استاندارد و بین&zwnj;المللی برای همه حوزه&zwnj;های مربوط به &laquo;اسلام&raquo;&nbsp;<a href="https://en.wikipedia.org/wiki/Encyclopaedia_of_Islam" target="_blank" rel="noopener">است</a>. هر کدام از ویراست&zwnj;های سه&zwnj;گانه این اثر، ویژگی&zwnj;هایی دارد که در کار پژوهش راه&zwnj;گشا خواهد بود.</p>
<p style="text-align: justify;">ویراست نخست&nbsp;دائرة المعارف اسلام&nbsp;حدود نه هزار مدخل دارد و نخستین بار به تدریج و در فاصله سال&zwnj;های ۱۹۱۳ تا ۱۹۳۶ م. در چهار جلد چاپ شد. [۱] با توجه به کمیاب شدنِ نسخه&zwnj;های این ویراست و طولانی شدن فرایند چاپ ویراست دوم، انتشارات بریل در سال ۱۹۸۷، ویراست یک را بازنشر کرد (در کتابخانه&zwnj;های ایران معمولا چاپ دوم از ویراست نخست در دسترس است). چاپ دوم هیچ تفاوتی در محتوا و حتی شماره صفحات با چاپ پیشین ندارد و تنها برای سهولت مطالعه، هر جلدِ چاپ پیشین را که حجمی در حدود هزار و دویست صفحه دارد، در دو جلد حدودا ششصد صفحه&zwnj;ای چاپ کرده&zwnj;اند (هشت جلد به همراه جلدی جداگانه برای تکمله&zwnj;ها).</p>
<p style="text-align: justify;">علیرغم همه نواقص ویراست نخست،[۲] این ویراست برای کارهای پژوهشی از دو جهت اهمیت دارد: یکی اینکه برخی مدخل&zwnj;ها در این ویراست هست که در ویراست&zwnj;های بعدی وجود ندارد. دوم اینکه در بررسی تاریخ پژوهش&zwnj;های غربیان در موضوعات مرتبط با اسلام، مقالات این ویراست از اهمیت بالایی برخوردار است.[۳] عناوین بسیاری از مدخل&zwnj;ها در ویراست یک (و نیز ویراست دو)، تعبیرات رایج عربی، فارسی، و ترکی برای آن موضوع است که نویسه&zwnj;گردانی[۴] شده&zwnj;اند. برای نمونه، اگر پژوهشگر در جستجوی پژوهش&zwnj;های مربوط به مسجد در این دائرة&zwnj;المعارف باشد، مقاله مربوط به آن را ذیل مدخل &laquo;Masdjid&raquo; می&zwnj;یابد و نه مثلا &laquo;Mosque&raquo;.</p>
<p style="text-align: justify;">ویراست نخست، نمایه موضوعی ندارد و بهترین راه برای جستجوی مدخل&zwnj;ها، استفاده از&nbsp;<a href="https://referenceworks.brillonline.com/browse/encyclopaedia-of-islam-1" target="_blank" rel="noopener">نسخه برخط</a>&nbsp;در تارنمای انتشارات بریل است (با اینکه مشاهده تمام یک مقاله در این تارنما، نیازمند اشتراک و پرداخت هزینه است، ولی جستجوی مقالات نیاز به پرداخت هزینه ندارد). از آنجا که ممکن است پژوهشگر با شیوه نویسه&zwnj;گردانی در دائرة&zwnj;المعارف آشنایی کافی نداشته باشد، می&zwnj;تواند با جستجوی معادل&zwnj;های انگلیسیِ اصطلاحاتی مانند مسجد، به عنوانِ این مدخل در دائرة&zwnj;المعارف برسد و سپس با مراجعه به متن پی&zwnj;دی&zwnj;اف، به مطالعه آن بپردازد.</p>
<p style="text-align: justify;">ویراست دوم، در فاصله سال&zwnj;های ۱۹۶۰ تا&nbsp;۲۰۰۴ تدوین شده است و در پژوهش&zwnj;های علمی بیشترین ارجاع و استناد به همین ویراست است (این اثر در دوازده جلد و بالغ بر یازده هزار صفحه، گسترده&zwnj;ترین پژوهشی است که درباره ابعاد مختلف تمدن اسلامی در اختیار داریم).&nbsp;<a href="http://gen.lib.rus.ec/book/index.php?md5=C92475A2186949F5A428221A0C335B24" target="_blank" rel="noopener">جلد سیزدهم</a>&nbsp;این ویراست (۲۰۰۹ م.) به نمایه&zwnj;ها اختصاص یافته است (فهرست مدخل&zwnj;های مرتبط با معماری در صفحات&nbsp;۲۶- ۲۸ و مدخل&zwnj;های هنر در صفحات&nbsp;۲۸- ۲۹&nbsp;این جلد آمده است). امکان جستجوی مدخل&zwnj;های این ویراست از طریق&nbsp;<a href="https://referenceworks.brillonline.com/browse/encyclopaedia-of-islam-2" target="_blank" rel="noopener">نسخه برخط</a>&nbsp;نیز فراهم است.</p>
<p style="text-align: justify;">ویراست سه دائرة&zwnj;المعارف اسلام با هدف تکمیل و روزآمدسازیِ مطالب دو ویراست پیشین و با توجهی ویژه به موضوعات مربوط به اقلیت&zwnj;ها از سال ۲۰۰۷ در حال انتشار است. مجلدات این ویراست در قطعی کوچک&zwnj;تر و هر سال بین دو تا شش شماره منتشر می&zwnj;شود (بنای نخستین، بر انتشار سالانه چهار شماره در مجلدهای دویست صفحه&zwnj;ای بوده است). تا سپتامبر ۲۰۲۰، ۵۸ مجلد از این مجموعه چاپ شده است. با توجه به پراکندگیِ مدخل&zwnj;های این ویراست در مجلدات مختلف، بهترین راهِ جستجوی مدخل&zwnj;های این ویراست استفاده از&nbsp;<a href="https://referenceworks.brillonline.com/browse/encyclopaedia-of-islam-3" target="_blank" rel="noopener">نسخه برخط</a>&nbsp;است.</p>
<p style="text-align: justify;"><em>&nbsp;ب. دائرة&zwnj;المعارف&zwnj;های تخصصی</em><br />دائرة المعارف هنر و معماری اسلامی گروو&nbsp;در سه جلد، تدوین مجدد و روزآمدی است از مدخل&zwnj;های مرتبط با هنر و معماری دوره اسلامی در&nbsp;فرهنگ هنر گروو. این دائرة المعارف، با مشارکت ۳۶۷ تن از استادان و پژوهشگران ممتاز در رشته&zwnj;های هنر و معماری اسلامی و در بیش از ۱۶۰۰ مدخل، به تبیین ابعاد مختلف هنر دوره اسلامی در طی بیش از چهارده قرن گذشته می&zwnj;پردازد. مفصل&zwnj;ترین مدخل این دائرة&zwnj;المعارف، مدخل معماری با حجمی بیش از ۱۱۵هزار کلمه (۱۴۵ صفحه) است. این مدخل در ده بخش سامان داده شده است. پس از مقدمه، در هفت بخش و بر اساس تقسیم زمانی (پیش از&nbsp;۶۶۱ م.؛ ۶۶۱-&nbsp;۷۵۰م.؛ ۷۵۰-&nbsp;۹۰۰م.؛ ۹۰۰-&nbsp;۱۲۵۰م؛ ۱۲۵۰-&nbsp;۱۵۰۰م.؛ ۱۵۰۰-&nbsp;۱۹۰۰م.؛ پس از&nbsp;۱۹۵۰ م.) تحولات مختلف معماری در جغرافیای سرزمین&zwnj;های اسلامی بررسی می&zwnj;شود. بخش نهم به گسترش میراث معمارانه مسلمانان در سرزمین&zwnj;های غیر اسلامی می&zwnj;پردازد و آخرین بخش نیز به تزیینات در معماری دوره اسلامی اختصاص دارد.</p>
<p style="text-align: justify;">برای جستجوی مطالب در این دائرة المعارف، علاوه بر نمایه&zwnj;های پایانی، امکان جستجو در&nbsp;<a href="http://www.oxfordreference.com/view/10.1093/acref/9780195309911.001.0001/acref-9780195309911" target="_blank" rel="noopener">نسخه برخط</a>&nbsp;این اثر نیز در دسترس است. اسامی نویسندگان مدخل&zwnj;ها در این دائرة&zwnj;المعارف ذیل هر مدخل نیامده است، و پژوهشگر برای شناخت نویسنده هر بخش، ناگزیر از مراجعه به مدخل&zwnj;ها و بخش&zwnj;های متناظر در فرهنگ هنر گروو است (مدخل&zwnj;های مرتبط با ایران در&nbsp;فرهنگ هنر گروو&nbsp;به فارسی ترجمه شده است و با عنوان&nbsp;دانش&zwnj;نامه هنر و معماری ایرانی&nbsp;منتشر شده).</p>
<p style="text-align: justify;">ویراست جدید&nbsp;دائرة المعارف هنر&nbsp;رویین پاکباز منبع دیگری است که پژوهشگر در اختیار دارد.</p>
<p style="text-align: justify;">علاوه بر اینها، شماری دیگر از منابع نیز هستند که با اینکه اصطلاح &laquo;دائرة&zwnj;المعارف&raquo; به معنای مرسوم بر آنها صادق نیست، ولی کارکردهایی مشابه دارند. شماری از این منابع را در ادامه یاد می&zwnj;کنیم.</p>
<p style="text-align: justify;">درباره کتیبه&zwnj;ها دو اثر اصلی در اختیار داریم: یکی اثر ون برشم[۵] است که بعدتر پژوهشگرانی مانند گاستون ویت[۶] و هرتسفلد[۷] آن را تکمیل کردند و با عنوان&nbsp;Mat&eacute;riaux pour un Corpus inscriptionum Arabicarum&nbsp;(۱۸۹۴- ۱۹۲۵)&nbsp;چاپ شده است.[۸] این اثر پژوهشی به گردآوری متن کتیبه&zwnj;های بناهای اسلامی پرداخته و به کمک گزارش&zwnj;های تاریخی-اجتماعی، آنها را تحلیل و بررسی می&zwnj;کند.</p>
<p style="text-align: justify;">اِتیِن کُمب[۹]، ژان سواژه و گاستون ویت نیز از سال&nbsp;۱۹۳۱ گردآوری فهرست گاهشمارانه&nbsp;نوشته&zwnj;های عربی[۱۰] را آغاز کردند و در آن، علاوه بر کتیبه&zwnj;های آثار معماری، به گردآوری نوشته&zwnj;ها در آثار غیر معمارانه نیز می&zwnj;پردازند. این پژوهش، به تدریج و به کندی، در حال تکمیل و انتشار است.</p>
<p style="text-align: justify;">برای هنر ایران، کتاب&nbsp;سیری در هنر ایران&nbsp;اثر آرتور پوپ و همکارانش هنوز اثری مرجع به حساب می&zwnj;آید. در ترجمه فارسی، سیروس پرهام و همکارانش تلاش کرده&zwnj;اند برخی مطالب کهنه را با توجه به یافته&zwnj;های جدید روزآمد کنند.</p>
<p style="text-align: justify;">کمپنیون هنر و معماری اسلامی&nbsp;ویراسته فلاد و نجیب&zwnj;اوغلو از جمله منابع پژوهشی جدید در این حوزه به شمار می&zwnj;آید:</p>
<p dir="ltr" style="text-align: justify;">Flood, Finbarr Barry, G&uuml;lru Necipoğlu (ed.). 2017.&nbsp;A Companion to Islamic Art and Architecture. Hoboken: Wiley Blackwell.</p>
<p style="text-align: justify;">مجموعه کتاب&zwnj;های&nbsp;شکل&zwnj;گیری جهان کلاسیک اسلام[۱۱] که انتشارات اَشگیت[۱۲] به ویراستاری لارنس کنرد،[۱۳] استاد مرکز تاریخ پزشکی در یونیورسیتی کالج لندن، منتشر کرده است، از دیگر آثار مفید است. هر جلد این مجموعه را، که شامل مهمترین مقالات در یکی از حوزه&zwnj;های مربوط به مطالعات اسلامی است، یکی از استادان شناخته&zwnj;شده در همان حوزه فراهم آورده است. تا کنون&nbsp;۲۴ جلد از این مجموعه منتشر شده است (مجموعه کلی برای&nbsp;۴۸ جلد برنامه&zwnj;ریزی شده). چنانکه ویراستار مجموعه در مقدمه خود نوشته، مطالعات اسلامی امروزه بسیار گسترده شده و با این که تخصصی شدن حوزه&zwnj;ها و تراکم منابع به عمق بیشتر دانشِ ما در هر حوزه منجر شده است، ولی همزمان موجب شده تا اغلبِ محققان، از یافته&zwnj;های حوزه&zwnj;های همجوار با کارِ خود بی&zwnj;خبر بمانند و پژوهش&zwnj;های عرصه&zwnj;های مختلفِ مطالعات اسلامی چونان جزایری جدا افتاده به نظر برسند. تلاش این مجموعه بر آن است که با گزینشی انتقادی، مقالات اصلیِ هر حوزه را در اختیار پژوهشگران قرار دهد تا تصویری کلی از آنچه در شاخه&zwnj;های مختلف مطالعات اسلامی در حال حاضر می&zwnj;گذرد به دست آید.[۱۴]</p>
<p style="text-align: justify;">ویراست جدید&nbsp;تاریخ اسلام کمبریج&nbsp;از دیگر منابع پایه است. ویراست جدید که با بیش از سی سال فاصله با ویراست پیشین[۱۵] چاپ شده (سال&nbsp;۲۰۰۹ م.) سه برابرِ آن حجم دارد (شش جلدِ حدودا هشتصد صفحه&zwnj;ای) و مشحون از ارجاعات و منابعی برای پیگیریِ تفصیلی&zwnj;ترِ موضوعات است.</p>
<p dir="ltr" style="text-align: justify;">Cook, Michael, Chase F. Robinson, David O. Morgan, Antony Reid, Robert Irwin, Francis Robinson, and Robert W. Hefner. 2012.&nbsp;<em>The new Cambridge history of Islam</em>. Cambridge: Cambridge University Press.</p>
<p style="text-align: justify;"><strong>۲) کتاب&zwnj;شناسی&zwnj;ها</strong><br />کتاب&zwnj;شناسی هنر و معماری و پیشه&zwnj;ها در اسلام[۱۶] اثر کرسول، به همراه دو ضمیمه بعدی آن، آثار منتشر شده در حوزه هنر و معماری دوره اسلامی تا سال ۱۹۸۰م. را فهرست کرده است و مرجعی کلاسیک در این زمینه به شمار می&zwnj;آید.</p>
<p style="text-align: justify;">کتاب&zwnj;شناسی هنر و معماری در جهان اسلام، اثر سوزان سینکلر، فهرستی است از&nbsp;۳۵۶۳۱ عنوان کتاب و مقاله مرتبط با هنر و معماری در زبان&zwnj;های اروپایی که بین سال&zwnj;های&nbsp;۱۹۰۶ تا&nbsp;۲۰۱۱ م. منتشر شده&zwnj;اند و از کتاب&zwnj;شناسی&nbsp;ایندکس ایسلامیکوس[۱۷] با برخی اضافات و اصلاحات استخراج شده است.</p>
<p style="text-align: justify;">ایندکس ایسلامیکوس، فهرست منبع&zwnj;شناسانه کتاب&zwnj;ها و مقالاتی است که به زبان&zwnj;های اروپایی درباره ابعاد مختلف مطالعات اسلامی از ابتدای سده بیستم تا کنون منتشر شده است و مرجعی ضروری برای پژوهشگر به حساب می&zwnj;آید. تدوین این مجموعه، در مدرسه مطالعات شرقی و آفریقاییِ دانشگاه لندن (SOAS) پیگیری می&zwnj;شود و انتشارات بریل، محتوای آن را به دو صورتِ سالنامه کاغذی و دیجیتال منتشر می&zwnj;سازد. منابعی که در فاصله سال&zwnj;های&nbsp;۱۹۰۶ تا&nbsp;۱۹۹۳ م. منتشر شده&zwnj;اند، در نُه جلد نخست این مجموعه آمده است و از سال ۱۹۹۳م. نیز منابع منتشر شده در هر سال، در یک جلد تنظیم و منتشر می&zwnj;شود (تا سال ۲۰۱۸ مجموعا&nbsp;۳۵ جلد از این مجموعه منتشر شده است). مجموع عناوین فهرست&zwnj;شده در این اثر، بالغ بر ششصد هزار عنوان کتاب و مقاله است که در بخش&zwnj;هایی مانند تاریخ، آموزش، دین و الهیات، حقوق، فلسفه، هنر و معماری، موسیقی، جغرافیا، انسان&zwnj;شناسی، باستان&zwnj;شناسی، اقتصاد و بسیاری عناوین دیگر دسته&zwnj;بندی و ارائه می&zwnj;شود.</p>
<p style="text-align: justify;">علاوه بر کتاب&zwnj;شناسی&zwnj;های پیشین، تارنما&zwnj;هایی مانند وردکت (worldcat.org)، گوگل بوکس (books.google.com)، گوگل&zwnj;سکالر (scholar.google.com) و حتی آمازون (amazon.com) نیز برای یافتن کتاب&zwnj;ها و مقالات به کمک پژوهشگر می&zwnj;آید (برخی تارنما&zwnj;ها مانند متروپولیتن و آرک&zwnj;نت که در بخش ششم از همین نوشته یاد شده&zwnj;اند نیز منابعی را برای مطالعه بیشتر در موضوعات مرتبط با معماری دوره اسلامی معرفی می&zwnj;کنند). علاوه بر اینها برای شناسایی منابع، کتاب&zwnj;شناسی انتهای مقالات مرتبط در دائرة المعارف&zwnj;ها نیز بسیار ارزشمند هستند.</p>
<p style="text-align: justify;">برای آشنایی با منابع قدیمی اسلامی نیز از کتاب&zwnj;های بروکلمان و سزگین می&zwnj;توان یاد کرد. اصل این کتاب&zwnj;ها به زبان آلمانی است اما نسخه اصلاح&zwnj;شده کتاب بروکلمان، به همراه تکمله&zwnj;هایی بر آن به انگلیسی نیز در دسترس است (این اثر به عربی نیز ترجمه شده است). اثر&nbsp;۱۷ جلدی سزگین (۱۹۶۷-&nbsp;۲۰۱۵م.) گسترده&zwnj;ترین فهرستی است که تا کنون از نوشته&zwnj;های زبان عربی در سده&zwnj;های نخست هجری (تا سال&nbsp;۴۳۰ ه.) فراهم آمده است. این کتاب نیز در اصل به زبان آلمانی است، ولی ترجمه جلدهای نخست آن با عنوان&nbsp;تاریخ نگارش&zwnj;های عربی&nbsp;به فارسی منتشر شده است و ده جلد آن نیز با عنوان تاريخ التراث العربي به زبان عربی ترجمه شده است. در سنت کتاب&zwnj;شناسی مسلمانان نیز آثاری مانند&nbsp;الفهرست ابن ندیم&nbsp;و&nbsp;الذریعه آقا بزرگ&nbsp;به ارایه مشخصات مؤلفان و آثار پیشینیان پرداخته&zwnj;اند.</p>
<p style="text-align: justify;"><strong>۳) اطلس&zwnj;های تاریخی</strong><br />از آنجا که داشتنِ تصویری اجمالی از گستره و جغرافیای سلسله&zwnj;ها و سرزمین&zwnj;هایی که معماری آنها را بررسی می&zwnj;کنیم، امری ناگزیر است، یکی از منابع مهم برای پژوهش در معماری دوره اسلامی، اطلس&zwnj;های تاریخی است.</p>
<p style="text-align: justify;">اطلس تاریخ خاور میانه و نزدیک توبینگن&nbsp;(Tübingen Atlas des Vorderen Orients&nbsp;یا TAVO)، مهمترین اطلس تاریخی است که درباره جغرافیای تاریخی این منطقه در اختیار داریم و محصول تلاش بیش از ۲۵۰ استاد و پژوهشگرِ متخصص در&nbsp;۱۴ رشته مرتبط، در بازه&zwnj;ای حدودا سی ساله (۱۹۶۹-&nbsp;۱۹۹۴) بوده است. حاصل کار ایشان، حدود&nbsp;۴۰۰ نقشه است که در&nbsp;۲۹۶ برگه (در قطع ۷۵&times;۵۰ سانتی&zwnj;متر) در&nbsp;۱۲ جلد منتشر شده است (این نقشه&zwnj;ها به صورت برگه&zwnj;های جداگانه نیز عرضه شده&zwnj;اند و برای این مجموعه، نمایه&zwnj;ای سه جلدی و مفصل نیز تهیه شده است). گستره جغرافیاییِ این اثر، از ترکیه تا افغانستان در شمال و از مصر تا یمن در جنوب است. توضیحات این مجموعه به دو زبان انگلیسی و آلمانی ارائه شده است و محتوای آن در دو بخش جغرافیا و تاریخ تنظیم شده است. تنوع نقشه&zwnj;ها در این مجموعه از نقشه&zwnj;های زمین&zwnj;شناسی تا پوشش گیاهی و جمعیت و ...، از عصر حجر تا سده بیستم را در برمی&zwnj;گیرد. (Kopp, 1986: 274-76) بسیاری از کارهای بعدی در این حوزه، بر همین&nbsp;اطلس&nbsp;تکیه داشته&zwnj;اند.</p>
<p style="text-align: justify;">مشخصات شمار دیگری از اطلس&zwnj;های تاریخی مرتبط چنین است:</p>
<p style="text-align: justify;">مؤنس، حسین. ۱۴۰۷.&nbsp;<em>أطلس تاریخ الإسلام</em>. القاهرة: الزهراء للإعلام العربی (این اثر از&nbsp;<a href="https://archive.org/details/20191106_20191106_0614/mode/2up" target="_blank" rel="noopener">اینجا&nbsp;</a>قابل دریافت است). مشخصات ترجمه فارسی این اثر: مونس، حسین. ۱۳۷۵.&nbsp;<em>اطلس تاریخ اسلام</em>. ترجمه آذرتاش آذرنوش، تهران: سازمان جغرافیایی نیروهای مسلح. ترجمه فارسی بر متن عربی رجحان&zwnj;هایی دارد (پیشگفتار مترجم فارسی، پنج- هشت).</p>
<p style="text-align: justify;">جعفریان، رسول. ۱۳۸۷.&nbsp;<em>اطلس تاریخ تشیع</em>. تهران: سازمان جغرافیایی نیروهای مسلح.</p>
<p style="text-align: justify;">نصر، سید حسین، احمد مستوفی، عباس زریاب. ۱۳۵۰.&nbsp;<em>اطلس تاریخی ایران</em>. تهران: دانشگاه تهران. این اثر نتیجه مشارکت جمعی از استادان دانشکده ادبیات و علوم انسانی دانشگاه تهران است و در سال&nbsp;۱۳۵۰ و به مناسبت جشن&zwnj;های&nbsp;۲۵۰۰ ساله چاپ شده است.</p>
<p style="text-align: justify;">ملک شهميرزادي، صادق،&zwnj; و دیگران. ۱۳۸۴.<em>&nbsp;اطلس تاریخ ایران</em>. تهران: سازمان نقشه&zwnj;برداری کشور.</p>
<p style="text-align: justify;">ابوخلیل، شوقی. ۱۳۹۱.&nbsp;<em>اطلس قرآن</em>، ترجمه محمد کرمانی، مشهد: به&zwnj;نشر.</p>
<p style="text-align: justify;">ابوخلیل، شوقی. ۱۴۲۶.&nbsp;<em>اطلس الحدیث النبوی</em>. دمشق: دارالفکر.</p>
<p dir="ltr" style="text-align: justify;">Kennedy, Hugh, Marc Bel, and Peter Van der Donck. 2002.&nbsp;<em>An historical atlas of Islam</em>. Leiden: Brill.</p>
<p style="text-align: justify;">علاوه بر منابعی که مشخصات آنها گذشت، در&nbsp;<a href="https://www.vox.com/a/maps-explain-the-middle-east" target="_blank" rel="noopener">این تارنما</a>&nbsp;نیز چهل نقشه مرتبط با جهان اسلام به صورت برخط در دسترس است. در&nbsp;<a href="https://digital.soas.ac.uk/mapsiran/all" target="_blank" rel="noopener">اینجا</a>&nbsp;نیز شماری از نقشه&zwnj;های قدیمی ایران از سده شانزدهم به این سو با کیفیت بسیار خوب در دسترس است.</p>
<p style="text-align: justify;"><strong>۴) ژورنال&zwnj;ها</strong><br />ژورنال&zwnj;هایی مانند&nbsp;آرس ایسلامیکا&nbsp;(تمام&nbsp;۱۶ شمارۀ آن در&nbsp;<a href="https://archive.org/search.php?query=Ars%20islamica" target="_blank" rel="noopener">آرکایو</a>&nbsp;موجود است) و&nbsp;آرس اُرینتالیس&nbsp;(در&nbsp;<a href="https://archive.org/search.php?query=Ars%20orientalis" target="_blank" rel="noopener">آرکایو</a>&nbsp;شماره&zwnj;های پیشین آن در دسترس است) و مقرنس (۳۳ شماره آن در&nbsp;<a href="https://archnet.org/collections/43/details" target="_blank" rel="noopener">آرک&zwnj;نت</a>&nbsp;موجود است) و&nbsp;عمارة&nbsp;و برخی مجلات دیگری که در تارنماهایی مانند آرک&zwnj;نت نسخه&zwnj;های آنها در دسترس است.</p>
<p style="text-align: justify;"><strong>۵) تارنما&zwnj;های مربوط به تصاویر و توضیحات مرتبط با آنها</strong><br /><em>الف. تارنما&zwnj;های عمومی</em><br /><a href="https://library.artstor.org/#/" target="_blank" rel="noopener">آرت&zwnj;ستور&nbsp;</a>و<a href="https://www.bridgemanimages.com/en-GB/" target="_blank" rel="noopener">&nbsp;بریجمن ایمیج</a>&nbsp;و&nbsp;<a href="https://www.google.com/imghp?hl=en" target="_blank" rel="noopener">گوگل ایمیج</a>&nbsp;و&nbsp;<a href="https://www.wga.hu/index1.html" target="_blank" rel="noopener">وب&zwnj;گلری&nbsp;</a>(تمرکز این تارنما بر هنر اروپا تا دوره امپرسیونیسم است) و&nbsp;<a href="https://www.wikiart.org/" target="_blank" rel="noopener">ویکی&zwnj;آرت</a>.</p>
<p style="text-align: justify;"><em>ب. تارنما&zwnj;های تخصصی</em><br />تارنمای برخی موزه&zwnj;ها و مجموعه&zwnj;ها، تصاویر بسیار خوبی از آثار هنر و معماری دوره اسلامی را که در گنجینه&zwnj;شان موجود است، در دسترس پژوهشگران گذاشته&zwnj;اند. در ادامه برخی از آنها را برمی&zwnj;شماریم: موزه&nbsp;<a href="https://www.metmuseum.org/art/collection?page=1&amp;sort=0&amp;sortdir=asc&amp;keyword=&amp;fp=1&amp;dd1=14&amp;dd2=0&amp;vw=0" target="_blank" rel="noopener">متروپولیتن</a>،&nbsp;<a href="https://www.vam.ac.uk/collections/islamic-middle-east" target="_blank" rel="noopener">مجموعه جمیل در موزه ویکتوریا و آلبرت</a>، مجموعه آثار اسلامی در&nbsp;<a href="https://chesterbeatty.ie/explore/places/" target="_blank" rel="noopener">کتابخانه چستر بیتی</a>،&nbsp;<a href="http://www.davidmus.dk/en/collections/islamic/materials" target="_blank" rel="noopener">مجموعه داوود</a>،&nbsp;<a href="http://islamicart.museumwnf.org/" target="_blank" rel="noopener">مجموعه آثار اسلامی</a>&nbsp;در اِم&zwnj;دابلیو&zwnj;اِن&zwnj;اِف (موزه بدون مرز)،&nbsp;<a href="http://www.mia.org.qa/index.php/en/" target="_blank" rel="noopener">موزه هنر اسلامی دوحه</a>،&nbsp;<a href="https://www.agakhanmuseum.org/index.html" target="_blank" rel="noopener">موزه آقاخان</a>،&nbsp;<a href="https://www.harvardartmuseums.org/" target="_blank" rel="noopener">موزه هنر هاروارد</a>&nbsp;و&nbsp;<a href="https://www.smb.museum/en/museums-institutions/pergamonmuseum/home.html" target="_blank" rel="noopener">موزه پرگامون</a>. برخی از این تارنما&zwnj;ها مانند تارنمای موزه متروپولیتن، علاوه بر تصاویرِ اثر، توضیحات تفصیلی و کاملا مستندی هم درباره هر اثر ارائه می&zwnj;دهند و منابعی نیز برای مطالعه بیشتر معرفی می&zwnj;کنند. درباره نقوش تزیینی در معماری دوره اسلامی نیز&nbsp;<a href="https://patterninislamicart.com/" target="_blank" rel="noopener">این تارنما</a>&nbsp;امکانات خوبی دارد.&nbsp;<a href="https://archnet.org/" target="_blank" rel="noopener">آرک&zwnj;نت</a>&nbsp;نیز علاوه بر مجموعه تصاویری غنی، که برگرفته از بایگانی&zwnj;های شخصی اساتیدی مانند بلر و بلوم است، شمار زیادی از منشوراتِ این حوزه را نیز به رایگان در اختیار می&zwnj;گذارد.</p>
<p style="text-align: justify;">برخی تارنما&zwnj;ها نیز نسخه دیجیتالی نسخ خطی را در اختیار می&zwnj;گذارند:&nbsp;<a href="http://vmr.bham.ac.uk/Collections/Mingana/part/Islamic_Arabic/" target="_blank" rel="noopener">مجموعه آلفونس مینگانا</a>&nbsp;در دانشگاه بیرمنگام، نسخ خطی اسلامی در کتابخانه دیجیتال دانشگاه پرینستون،&nbsp;<a href="https://library.harvard.edu/collections/islamic-heritage-project" target="_blank" rel="noopener">نسخ خطی دانشگاه هاروارد</a>. برخی تارنماها نیز منحصرا به ارائه صفحات یک کتاب اختصاص دارند مانند&nbsp;<a href="https://digitalcollections.tcd.ie/home/index.php?DRIS_ID=MS58_003v" target="_blank" rel="noopener">تارنمای ترینیتی</a>&nbsp;کالج دوبلین که تمام صفحات کتاب کلز را با بهترین کیفیت نمایش می&zwnj;دهد.</p>
<p style="text-align: justify;"><strong>۶) تارنما&zwnj;های جستجو و دانلود مقاله و کتاب</strong><br />برای جستجوی منابع، پایگاه اطلاع&zwnj;رسانی کتابخانه&zwnj;های ایران (lib.ir)، سازمان اسناد و کتابخانه ملی جمهوری اسلامی ایران (nlai.ir)، و نیز پایگاه مجلات تخصصی نور (noormags.ir)، پایگاه مرکز اطلاعات علمی جهاد دانشگاهی (sid.ir)، و پرتال جامع علوم انسانی (ensani.ir) بسیار مفید هستند (برخی از این تارنماها امکان دریافت مقالات را نیز فراهم آورده&zwnj;اند). علاوه بر اینها، تارنما&zwnj;یی مانند Library Genesis (http://gen.lib.rus.ec/) هزاران کتاب را به صورت رایگان در دسترس گذاشته است و تارنمای(JSTOR (<a href="https://www.jstor.org/" target="_blank" rel="noopener">https://www.jstor.org</a> نیز با اینکه رایگان نیست، ولی در بسیاری از دانشگاه&zwnj;های کشور امکان دسترسی به آن فراهم است.</p>
<p style="text-align: justify;">&nbsp;</p>
<div>
<div>
<p style="padding-right: 40px;">پی&zwnj;نوشت</p>
</div>
</div>
<div style="padding-right: 40px;">۱. جلد اول ۱۹۱۳، جلد&nbsp;<a href="https://archive.org/details/in.ernet.dli.2015.73273/page/n6" target="_blank" rel="noopener">دوم&nbsp;</a>۱۹۲۷، جلد&nbsp;<a href="https://archive.org/details/in.ernet.dli.2015.85230/page/n5" target="_blank" rel="noopener">سوم&nbsp;</a>۱۹۳۴، جلد&nbsp;<a href="https://archive.org/details/in.ernet.dli.2015.73272/page/n8" target="_blank" rel="noopener">چهارم&nbsp;</a>۱۹۳۶، جلدی نیز به تکمله اختصاص یافت (سال ۱۹۳۸). در تارنمای آرکایو، جلد دوم، و حدود دو سوم از جلد سوم، و جلد چهارم به همراه نسخه&zwnj;ای با کیفیت پایین از تکمله موجود است.</div>
<div style="padding-right: 40px;">۲. بنگرید به مقالات&nbsp;<a href="http://www.iranicaonline.org/articles/encyclopaedia-of-islam" target="_blank" rel="noopener">ایرانیکا&nbsp;</a>و&nbsp;<a href="http://rch.ac.ir/article/Details?id=9095&amp;&amp;searchText=" target="_blank" rel="noopener">دانشنامه جهان اسلام</a>&nbsp;درباره دائرة المعارف اسلام (علیرغم اینکه در انتهای مقاله ایرانیکا آخرین تاریخ به روز رسانیِ آن، سال ۲۰۱۱ ذکر شده، ولی اطلاعات آن از حدود سال&nbsp;۱۹۹۴ که در متن مقاله ذکر شده فراتر نمی&zwnj;رود. مقاله دانشنامه به روزتر است و به ویراست سه نیز اشاره دارد).&nbsp;<a href="https://www.wrmea.org/1982-july-26/book-review-the-encyclopedia-of-islam-volumes-i-iv-revised-edition.html" target="_blank" rel="noopener">اینجا&nbsp;</a>هم نقدی دیگر درباره ویراست یک آمده است.</div>
<div style="padding-right: 40px;">۳. برای نمونه، نجیب&zwnj;اوغلو در فصل پنج از کتاب هندسه و تزیین در معماری اسلامی، برای ارائه خلاصه دیدگاه&zwnj;های رایج، مطلب را با مقاله هرتسفلد در مدخل عربانه از ویراست یک آغاز می&zwnj;کند و سپس به مقاله کُنل در مدخل عربانه در ویراست دوم می&zwnj;پردازد.</div>
<div dir="ltr" style="padding-right: 40px;">4. Transliteration</div>
<div dir="ltr" style="padding-right: 40px;">5. Max van Berchem (1863-1921 م.)</div>
<div dir="ltr" style="padding-right: 40px;">6. Gaston Wiet (1887-1971 م.)</div>
<div dir="ltr" style="padding-right: 40px;">7. Ernst Herzfeld (1879-1948 م.)</div>
<div style="padding-right: 40px;">۸. این اثر به اختصار (MCIA) خوانده می&zwnj;شود.</div>
<div dir="ltr" style="padding-right: 40px;">9. &Eacute;tienne Combe (1881-1962 م.)</div>
<div style="padding-right: 40px;">۱۰. R&eacute;pertoire Chronologique d&rsquo;&Eacute;pigraphie Arabe (1937- )، این کتاب به اختصار (RCEA) خوانده می&zwnj;شود.</div>
<div dir="ltr" style="padding-right: 40px;">11. The Formation of the Classical Islamic World</div>
<div style="padding-right: 40px;">۱۲. Ashgate؛ پس از آنکه شرکت اشگیت در انتشارات راتلج ادغام شد، ادامه انتشار این مجموعه در راتلج پیگیری می&zwnj;شود.</div>
<div dir="ltr" style="padding-right: 40px;">13. Lawrence Irvin Conrad (1949- م.)</div>
<div style="padding-right: 40px;">۱۴. تنها جلد بیست و هشتم از این مجموعه که به خاستگاه و سیر تطور حدیث می&zwnj;پردازد، به فارسی ترجمه شده است. جلد بیست و سوم آن نیز درباره هنر و معماری در روزگار نخستین اسلامی است و ویراستاری آن برعهده جاناتان بلوم بوده است. در این جلد، مقالاتی از ماکس ون برشم، هرتسفلد، کونل، کرسول، سواژه، اتینگهاوزن، گرابار، هیلنبراند و محققانی دیگر آمده است.</div>
<div style="padding-right: 40px;">۱۵. بخش&zwnj;هایی از ویراست پیشین تاریخ اسلام کمبریج را احمد آرام به فارسی برگردانده بود و تمام آن کتاب را تیمور قادری به فارسی ترجمه کرده است. بر هر دو ترجمه اشکالات بسیاری وارد دانسته&zwnj;اند.</div>
<div style="padding-right: 40px;">۱۶. مشخصات این کتاب و تکمله&zwnj;های آن چنین است:</div>
<div style="padding-right: 40px;">
<p dir="ltr" style="padding-right: 40px;">Creswell, K.A.C. 1978. <em>A bibliography of the architecture, arts and crafts of Islam, to 1st Jan. 1960</em>. [Cairo]: American University in Cairo Press;</p>
<p dir="ltr" style="padding-right: 40px;">Creswell, Keppel A. 1973.&nbsp;<em>A bibliography of the architecture, arts and crafts of Islam</em>. Suppl<em>. Jan. 1960 to Jan. 1972</em>. [Cairo]: The American University in Cairo Press;</p>
<p dir="ltr" style="padding-right: 40px;">Creswell, Keppel Archibald Cameron, James Douglas Pearson, Michael Meinecke, and George T. Scanlon. 1984.&nbsp;<em>A bibliography of the architecture, arts and crafts of Islam: second supplement Jan</em>. <em>1972 to Dec. 1980</em>. Cairo: American University in Cairo Press.</p>
</div>
<div dir="ltr" style="padding-right: 40px;">17. Index Islamicus</div>
<div dir="ltr" style="padding-right: 40px;">&nbsp;</div>
<div dir="ltr" style="padding-right: 40px;">.</div>