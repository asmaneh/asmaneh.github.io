--- 
title: "بررسی چگونگی ارتقای جایگاه تاریخ معماری در آموزش معماری در ایران (چکیده)" 
authors: tahmasbi 
types: blog 
featured: false
slug: pfmGX 
--- 
<p>این متن چکیدۀ تفصیلی مقاله&zwnj;ای است با همین نام که در &laquo;ششمین همایش ملی&nbsp;آموزش معماری&raquo; دانشگاه تهران در آذر ۹۶ ارائه شده است:</p>
<p>این تحقیق به شناخت اهداف اصلی آموزش تاریخ معماری و چگونگی انطباق آن با نظام آموزش دانشگاهی معماری در ایران در مقطع کارشناسی پیوسته می&zwnj;پردازد. پرسش&zwnj;های اصلی آن دربارۀ نسبت میان معماری و تاریخ آن؛ رویکردهای اصلی در آموزش تاریخ معماری؛ چگونگیِ بهره بردن از تاریخ معماری در حوزۀ نظر و عمل؛ اهداف آموزش تاریخ معماری؛ و نسبت&zwnj;های تاریخ معماری با دیگر دروس است. در گذشته، شناخت آثار تاریخی درون سنّتی &laquo;پیوسته&raquo; و با تجربه&zwnj;ای درونی اتفاق می&zwnj;افتاد، اما امروزه، به علل متعدد، به گونه&zwnj;ای &laquo;گسسته&raquo; از سنت معماری و با نگاهی بیرونی انجام می&zwnj;پذیرد. برای آموزش تاریخ معماری دو رویکرد اصلی را می&zwnj;توان متصور شد، &laquo;تاریخی&raquo; و &laquo;کالبدی&raquo;. رویکرد &laquo;کالبدی&raquo; خود به دو رویکرد فرعی &laquo;زیباشناسانه&raquo; و &laquo;فضایی&raquo; تقسیم می&zwnj;شود. علاوه بر این موارد، رویکرد &laquo;طراحانه&raquo; و مطالعۀ &laquo;تطبیقی&raquo; را نیز می&zwnj;توان در نظر گرفت. آموزش تاریخ معماری را در مرتبۀ اهداف می&zwnj;توان به دو حوزۀ &laquo;نظری&raquo; و &laquo;کاربردی&raquo; تقسیم کرد. حوزۀ &laquo;نظری&raquo; توانایی دانشجو را در فهم و خواندن آثار معماری تقویت می&zwnj;کند و وظیفۀ آماده&zwnj;سازی آنان برای ادامۀ تحصیل در گرایش&zwnj;های تخصصی مرتبط با این زمینه را نیز بر عهده دارد. حوزۀ &laquo;کاربردی&raquo; می&zwnj;تواند بر توانایی&zwnj;های فنّی و طراحی دانشجویان اثرگذار باشد. بررسی تاریخچۀ آموزش تاریخ معماری در دانشگاه&zwnj;های مختلف دنیا نشان می&zwnj;دهد که رویه&zwnj;ای واحد در زمان و نحوۀ ارائه و اهداف دروس تاریخ معماری به چشم نمی&zwnj;خورد. در ایران، پس از انقلاب فرهنگی، اصلاحاتی در این مورد انجام شده است، اما هنوز نارسایی&zwnj;های بزرگی در دروس موجود دیده می&zwnj;شود. &laquo;آشنایی با معماری جهان&raquo;، &laquo;آشنایی با معماری اسلامی&raquo;، و &laquo;آشنایی با معماری معاصر&raquo; سه درس اصلیِ تعریف&zwnj;شده در زمینۀ آموزش تاریخ معماری است. از مهم&zwnj;ترینِ اشکالات این دروس متناسب نبودنِ اهداف با زمان و روش&zwnj;ها، و روشن نبودنِ مفاهیم و عناوین است. برای دروس تاریخ معماری می&zwnj;توان مقاصدی چون دادنِ &laquo;دانش&raquo;، &laquo;بینش&raquo;، و &laquo;مهارت&raquo; به دانشجویان را در نظر گرفت. پیشنهاد ما تعریف چهار درس در حوزۀ نظری است: &laquo;تاریخ معماری ایران&raquo; که از آغاز شهرنشینی تا معماری امروز این سرزمین را در بر گیرد؛ &laquo;تاریخ معماری جهان&raquo; که محدودۀ زمانی آن از اولین تمدن&zwnj;ها تا انقلاب صنعتی است؛ &laquo;تاریخ و نظریه&zwnj;های معماری معاصر&raquo; که زمانش از انقلاب صنعتی به بعد، با تأکیدی بیشتر بر معماران و مباحث علوم اجتماعی است. &laquo;تاریخ، نظریه، و نقد معماری&raquo; که مباحثی چون مطالعۀ تطبیقی آثار، گسست&zwnj;ها و پیوند&zwnj;ها در تاریخ معماری، شیوه&zwnj;های نقد معماری، نسبت معماری و دیگر علوم، خاستگاه نظریه&zwnj;های معماری و غیره را شامل می&zwnj;شود. پیشنهاد دیگرِ ما در حوزۀ نظری این است که تاریخ معماری را وارد برخی دروسی کنیم که ظاهراً ارتباطی با تاریخ معماری ندارند. در حوزۀ &laquo;کاربردی&raquo; باور ما این است که می&zwnj;توان تاریخ معماری را با شیوه&zwnj;ای، بر اساس گونه&zwnj;های عملکردی، با دروس &laquo;طراحی معماری&raquo; مرتبط کرد. مطلوب است روش تدریس چنین باشد که نمونه&zwnj;های متعدد از یک گونه معرفی و با رویکردی زیباشناسانه و یا تطبیقی بررسی شوند و از دانشجویان خواسته شود که با رویکرد طراحانه آن&zwnj;ها را تحلیل کنند. همچنین توصیه می&zwnj;شود که برای درک فضایی بهتر، دانشجویان در برخی از بناها حضور یابند و بخشی از مطالعات در آن&zwnj;جا انجام گیرد.&nbsp;</p>