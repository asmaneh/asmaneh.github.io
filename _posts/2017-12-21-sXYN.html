--- 
title: "نسبت معماری و علم در جهان غرب؛ از عصر باستان تا قرون میانه (۲)" 
authors: r.mojtahedzadeh 
types: blog 
featured: false
slug: sXYN 
--- 
<div>
<div>
<p>مقوله نسبت علم و معماری در جهان قدیم، اعم از شرق و غرب، از مقولات شایسته پژوهش است که کمتر به آن پرداخته شده؛ در این سلسله یادداشتها که ترجمه آزاد و تلخیص&zwnj;یافته بخشهایی از فصول دوم تا چهارم کتاب استفان پارسل،&nbsp;چهار مفهوم تاریخی معماری، است؛ به نسبت علم و معماری و جایگاه معماری در طبقه&zwnj;بندی&zwnj;های دانش در جهان غرب پرداخته می&zwnj;شود.</p>
<p>در یادداشت پیشین پیرامون جایگاه تبعی معماری در سنت باستانی تخنه و چگونگی استقلال آن تا قرن اول میلادی گفتگو کردیم. از این زمان تا قرون میانه که معماری ذیل&laquo;علوم کاربردی&raquo; [۱] در جهان غرب تثبیت شد، رابطه&zwnj;ای پر نشیب و فراز را با سایر علوم تجربه کرد. پیش از هرچیز باید متذکر شد که علوم کاربردی یا مکانیکال آرت دسته&zwnj;بندی مجزایی، که جایگزین تخنه شود، نبود. این گونه تحت نام&zwnj;های متفاوت به تدریج برای بیش از هزار سال توسعه یافت. این دسته&zwnj;بندی که از تمایزی کیفی درون سنت تخنه مایه می&zwnj;گرفت، به طرق مختلف توسط فلاسفه عصر باستان و قرون وسطای متقدم توسعه داده شد، و سرانجام تحت نام &laquo;مکانیکال آرت&raquo; در قرون نهم تا دوازدهم میلادی آشکار شد. این اصطلاح و نیاکانش درواقع هویت خود را از تضاد با دسته&zwnj;بندی متعالی&zwnj;تری تحت نام&nbsp;لیبرال آرت[۲] (صناعات یا علوم آزاد) می&zwnj;گرفتند.</p>
<p>درون دسته&zwnj;بندی تخنه یونانیان کلاسیک متاخر به صناعات معینی بسیار بیش از صناعات دیگر توجه می&zwnj;کردند. آنها با توجه به خوی اشرافی و اشتیاقشان به زندگی مرفه به فعالیتهای ذهنی، که بی&zwnj;نیاز از نیروی بدنی باشد و به تحقق جامعه خوب یاری رساند، علاقه&zwnj;مند بودند. متعاقبا بسیاری از صناعاتشان را بر طیفی میان "آزاد" (الوتروس) [۳] و "پیشه&zwnj;ورانه" (بنائوسوس، کاربردی، صناعی) [۴] طبقه&zwnj;بندی کردند. علی&zwnj;رغم این تمایز کیفی، تمام این صناعات درون دسته&zwnj;بندی تخنه، همچون فعالیت&zwnj;ها یا محصولاتی که درس&zwnj;هایی را از آثار پیشین بیرون می&zwnj;کشیدند، تا به خواست&zwnj;های کارفرمای فعلیِ عمومی یا خصوصی پاسخ دهند، باقی ماند. آزاد در برابر پیشه&zwnj;وری تمایزی ثانوی بود.</p>
<p>صناعات پیشه&zwnj;وری، که به نیروی بدنی نیاز داشت، پایین&zwnj;تر تلقی می&zwnj;شد؛ زیرا آنها مقام فکر را پایین می&zwnj;کشیدند و جسم و ذهن را خارج از فعالیت&zwnj;های متعالی هدایت می&zwnj;کردند. افلاطون، در جمهوری، به آنها نه با عنوان تخنه، اصطلاحی خنثی که فاقد دلالت&zwnj;های مثبت و منفی است، بلکه با عنوان&nbsp;تَس بانائوسیاس&nbsp;که عنوانی تحقیرآمیز است، ارجاع می&zwnj;دهد. ارسطو در نظری مشابه فلزکاری را پیشه&zwnj;ورانه&zwnj;ترین صناعت می&zwnj;دانست زیرا شرایط کارش خردکننده و نیروی بدنی&zwnj; زیادی برای نرم کردن فلز داغ و تغییر شکل آن نیاز داشت. خدای هفاستوس، حامی فلزکاری، چون فردی بدشکل و چلاغ و سوژه ریشخند و استهزاء تصویر می&zwnj;شد. عموما صناعاتی چون درودگری، سنگبری و ساختمان&zwnj;سازی، که به نیروی فیزیکی نیاز داشت، در انتهای طیف آزاد-پیشه&zwnj;ورانه قرار داده می&zwnj;شد. هرچند مجریان موسیقی و نقاشی به مهارت&zwnj;های دستی تکیه داشتند، اما کمتر محتاج نیروی بدنی بودند و بنابراین به بخش آزاد در ابتدای طیف نزدیک&zwnj;تر بودند. دستمزد صنعت&zwnj;گران نوعا با موقعیت&zwnj;شان بر طیف آزاد-به-پیشه ور سازگار بود. در فرآیند ساخت یک بنای عمومی، نقاش مزدی بیش از نجار به دست می&zwnj;آورد. دستمزد معمار مشابه بنّا بود، هرچند او مستقیما در کار فیزیکی دخالت نمی&zwnj;کرد.</p>
<p>عموم فلاسفه در یونان و روم بر این فرض که صناعات باید از بالا به پایین رتبه&zwnj;بندی و درجه&zwnj;بندی شود، هم رای بودند؛ اما آنها بر سر معیاری که بایست برای رتبه&zwnj;بندی استفاده شود توافق نداشتند. ولادیسلاف تاتارکیویچ [۵] هفت دسته متفاوت را شناسایی می&zwnj;کند:</p>
<p>۱-&nbsp;&nbsp;&nbsp; سوفیست&zwnj;ها (از اواخر قرن پنجم پیش از میلاد) صناعات را با توجه به موضوعات عینی&zwnj;شان متمایز می&zwnj;کردند. صناعات معطوف به لذت (چون نقاشی) بالاتر از صناعات کاربردی (چون بنایی) بود. این طبقه&zwnj;بندی عموما استفاده می&zwnj;شد.</p>
<p>۲-&nbsp;&nbsp;&nbsp; افلاطون (۴۲۷-۳۴۷ پ.م) صناعات را براساس ارتباطشان با اشیاء واقعی متمایز می&zwnj;کرد. صناعاتی که استفاده از چیزهای واقعی را ممکن می&zwnj;سازد (چون شکار) بالاترین مرتبه است. صناعاتی که چیزهای واقعی را تولید می&zwnj;کند (چون بنایی) در میانه هستند، و صناعاتی که چیزهای واقعی را تقلید می&zwnj;کنند (نظیر نقاشی) در پایین&zwnj;ترین مرتبه&zwnj;اند.</p>
<p>۳-&nbsp;&nbsp;&nbsp; ارسطو (۳۸۴-۳۲۲ پ.م) معیار پایه&zwnj;ای افلاطون را استفاده می&zwnj;کند اما تنها شامل دو دسته می&zwnj;شود: صناعاتی که طبیعت را کامل می&zwnj;کنند (چون بنایی) بالاتر از صناعاتی&zwnj;اند که طبیعت را تقلید می&zwnj;کنند (چون نقاشی، مجسمه&zwnj;سازی و شعر).</p>
<p>۴-&nbsp;&nbsp;&nbsp; سیسرو (۱۰۶-۴۳ پ.م)، خطیب سخنور رومی، صناعات را با توجه به تاثیرشان بر جامعه متمایز می&zwnj;کرد. آنهایی که تاثیر عمده&zwnj;ای در سودمندی یا عظمت داشتند (چون سیاست یا فنون نظامی) بالاترین بودند. صناعتاتی که تاثیر بینابین داشتند (چون علوم، شعر و سخنوری) در میانه بودند، و آنها که تاثیر کمتری داشتند، پایین&zwnj;ترین بودند.</p>
<p>۵-&nbsp;&nbsp;&nbsp; کوینتیلیان (۳۵-۹۵ م)، دیگر خطیب سخنور رومی، صناعات را بر اساس محصولاتشان متمایز می&zwnj;کرد. برخی به هیچ عملی نیاز نداشتند و تنها فهم را جستجو می&zwnj;کردند. (چون نجوم) برخی اعمالی را تولید می&zwnj;کردند (چون رقص) و نتیجه برخی محصولاتی بود که می&zwnj;توانست دیده شود (چون نقاشی). نظیر ارسطو و فیثاغوریان پیش از او، وی این سه دسته&zwnj;بندی را نظری، عملی و کاربردی [۶] می&zwnj;خواند؛ البته بدون واژه&zwnj;های لاتین و با استفاده از اصطلاحات یونانی تئورتیک [۷]، پراکتیک [۸]، و پئوتیکن [۹]. کوینتیلیان صناعات را صریحا رتبه&zwnj;بندی نکرد. به عنوان یک خطیب هدف اصلی&zwnj;اش تعیین موقعیت سخنوری بود که آن را به همراه رقص در گروه عملی قرار داد.</p>
<p>۶-&nbsp;&nbsp;&nbsp; گالن (۱۲۹-۲۰۰)، آناتومیست و جراح مشهور، صناعات آزاد را از صناعات پیشه&zwnj;ورانه، براساس تلاش فیزیکی که نیاز دارند، متمایز ساخت. این امر تداوم تمایز یونان کلاسیک میان این دو بود. صناعاتی که به مهارت&zwnj;های ذهنی نیاز داشت (چون طب، سخنوری، هندسه، حساب و نجوم) بالاتر بودند. آنها که به مهارت دستی نیاز داشت اما نیروی زیادی صرف نمی&zwnj;کرد (چون نقاشی) در جایگاهی پایین&zwnj;تر قرار داشت. صناعاتی که محتاج تلاش بدنی بود (چون ساختمان&zwnj;سازی) در پایین&zwnj;ترین جایگاه قرار داشتند. علاقه گالن به طب می&zwnj;تواند عاملی موثر در هدایت او به قراردادن آن در راس دسته&zwnj;بندی&zwnj;اش باشد. این دسته&zwnj;بندی به&zwnj;طور عمومی استفاده می&zwnj;شد.</p>
<p>۷-&nbsp;&nbsp;&nbsp; فلوطین (۲۰۵-۷۰)، نخستین فیلسوف نوافلاطونی، صناعات را بر اساس میزان معنویت&zwnj;شان متمایز می&zwnj;کند. صناعاتی که صرفا ذهنی&zwnj;اند (چون هندسه) بالاتر و نزدیک&zwnj;ترین به جهان معنایند. آنها که فعالیتهای انسانی را بهبود می&zwnj;بخشند یا زینت می&zwnj;دهند (چون فن خطابه، سیاست و نظامی&zwnj;گری) ثانویند. و آنهایی که طبیعت را تقلید می&zwnj;کنند (چون نقاشی) در مرتبه سومند. باقی صناعات در درجات بعداند، چون نمی&zwnj;توانند عالم معنا را انعکاس دهند. صناعاتی که به طبیعت کمک می&zwnj;کنند (چون طب و کشاورزی) چهارمند. آنها که اشیاء محسوس را تولید می&zwnj;کنند (چون ساختمان&zwnj;سازی) در پایین&zwnj;ترین مرتبه&zwnj;اند. در منظر فلوطین یک ساختمان نمی تواند قلمرو معنا را انعکاس دهد، هرچند می&zwnj;تواند ایده درونی سازنده را انتقال دهد.</p>
<p>در این هفت طبقه&zwnj;بندی ارائه شده، ساختمان&zwnj;سازی در تقسیم&zwnj;بندی افلاطون (۲) و ارسطو (۳) موقعیتی واسطه&zwnj;ای را نشان می&zwnj;دهد. در پنج طبقه&zwnj;بندی دیگر، از جمله دوتایی که رایج&zwnj;تر است (۱و۶)، ساختمان جایگاهی در پایین یا نزدیک به پایین طیف را اشغال می&zwnj;کند. پیش&zwnj;فرض این طبقه&zwnj;بندی&zwnj;های باستانی، به&zwnj;وضوح، کاملا از تمایزات مدرن میان هنر و صنعت و هنر و علم متفاوت است. زمانی که برنامه آموزشی در دوره هلنی تثبیت شد، شامل هفت موضوع از موضوعات صناعات آزاد بود: حساب، نجوم، جدل، هندسه، دستور زبان، موسیقی نظری و فن بیان. این موضوعات بیش از توجه به پاسخ به نیازهای دنیوی برای توسعه مهارت&zwnj;های یک ذهن آزاد [۱۰] منظور شده بود. هندسه و حساب، بیش از استفاده در موارد کاربردی، چون پیمایش زمین و محاسبه بدهی&zwnj;ها، بر اصول انتزاعی و موضوعه&zwnj;ای تمرکز داشت که به&zwnj;وسیله اقلیدس و پیتاگوراس تاسیس شده بود.</p>
<p>این آموزش عمومی هیچ&zwnj;گونه صناعتی، حتی مواردی چون نقاشی و موسیقی که تا حد زیادی از پیشه&zwnj;وری و کار یدی دور بود، شامل نمی&zwnj;شد. ژیمناستیک، آواز و موسیقی عملی بخشی از آموزش یونانی از عصر باستان بودند، اما همگی آنها از زمانی که برنامه آموزشی در اواخر دوره هلنی تثبیت شد، ناپدید شدند. صناعات مادی، چون درودگری، سرامیک&zwnj;کاری و سنگبری هیچ جایی در این دیدگاه نداشتند. در روم باستان در قرن اول پیش از میلاد، ویتروویوس به معماران آینده توصیه کرد آموزشی عمومی در هنرهای آزاد، بهبود مهارت&zwnj;های ترسیم و آشنایی با رشته&zwnj;های دیگر (تاریخ، حقوق، فیزیک، طب) ببینند؛ ظاهرا او می&zwnj;پنداشت این آموزش درسهایی می&zwnj;دهد که بعدا در کار عملی به کار می&zwnj;آید. هرچند برخی مطالعات اخیر این ایده را مطرح می&zwnj;کند که هدف ویترویوس، و اصولا منظور او از تالیف ده کتاب معماری، ارتقاء جایگاه معماری از یک صناعت کاربردی به صناعتی آزاد بود. [۱۱] (ادامه دارد)</p>
<p><strong>کتابشناسی</strong></p>
<p dir="ltr">Parcell, Stephen. Four historical definitions of architecture. McGill-Queen&rsquo;s University Press 2012</p>
</div>
</div>
<div>
<p dir="ltr">[1] Mechanical Arts</p>
</div>
<div dir="ltr">
<p>[2] The Liberal Arts</p>
</div>
<div dir="ltr">
<p>[3] Eleutheros</p>
</div>
<div dir="ltr">
<p>[4] Banausis</p>
</div>
<div dir="ltr">
<p>[5] Wladyslaw Tatarkiewicz</p>
</div>
<div dir="ltr">
<p>[6] Productive</p>
</div>
<div dir="ltr">
<p>[7] Theoretike</p>
</div>
<div dir="ltr">
<p>[8] Praktike</p>
</div>
<div dir="ltr">
<p>[9] Peotikon</p>
</div>
<div dir="ltr">
<p>[10] a liberated mind</p>
</div>
<div>
<p>[۱۱]در این رابطه به یادداشت استاد ارجمند سرکار خانم دکتر اهری، با عنوان &laquo;رساله معماری&raquo;، در همین وبگاه (مورخ ۲/۱۰/۱۳۹۵) مراجعه نمایید.</p>
</div>