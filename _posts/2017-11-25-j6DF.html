--- 
title: "چهارباغ و راه پاسپرده و مسلوک: به بهانۀ چاپ سوم رسالۀ ارشادالزراعۀ ابونصر هروی" 
authors: jayhani 
types: blog 
featured: false
slug: j6DF 
--- 
<div>
<div>
<p>اخیراً چاپ سوم رسالۀ&nbsp;<em>ارشادالزراعۀ</em>&nbsp;ابونصر هروی توسط دانشگاه تهران منتشر شده است. جز طبع مخلوط سربی و سنگی توسط عبدالغفار نجم&zwnj;الدوله، نخستین چاپ کتاب به تصحیح و اهتمام محمد مشیری در سال ۱۳۴۶ انجام گرفته است. [۱] روضۀ هشتم این رساله که در ۹۲۱ق نوشته شده است، جایگاه مهمی در مطالعات باغ&zwnj;های تاریخی دارد. باوجوداین به&zwnj;طرزی عجیب، بی&zwnj;توجهی به متن هروی و مقصود او از طرح چهارباغی که شرحش می&zwnj;دهد تاکنون ادامه یافته است. صحبت در مورد متن یادشده نیازمند زمان دیگری است. آن&zwnj;چه مقصود من از این نوشتۀ کوتاه است توجه دادن به پاره&zwnj;ای نارسایی&zwnj;ها در تصحیح متن یادشده و البته بازتاب آن در مطالعاتی است که روضۀ هشتم پایه و اساس آنها بوده است. مرحوم مشیری دست&zwnj;کم ۴ نسخۀ متفاوت از متن رساله را بررسی کرده است و درعین&zwnj;حال نسخه&zwnj;ای را اساس قرار داده که در سال ۱۱۸۲ق در مشهد به&zwnj;دست میرحسین&zwnj; بن رضا حسینی کتابت شده است. در صفحۀ ۲۸۱ متن تصحیح شدۀ رساله و در بخشی از دستورالعمل کوتاه هروی که در مورد حاشیۀ باغ است، درج شده که: &laquo;... گرد چهارباغ را از پای دیوار سه ذرع گذاشته بعد از آن یک ذرع جوی سازند و کنار جوی که ازجانب دیوار است، سفیدار سمرقندی نزدیک یکدیگر کارند که خوش&zwnj;نما است و ناجو چندان لطافت و میمنتی ندارد و جانب دیگر جوی که آن نیز حاشیه است، سوسن مناسب است و سه ذرع دیگر غرق که راه&zwnj;رو است گذارند و بعد از آن یک ذرع دیگر جهت جوی و جانب غرق را بر حاشیه سوسن کاشته ...&raquo;. در ادامۀ متن زمانی که هروی از محور میانی باغ صحبت می&zwnj;کند، بار دیگر در متن چاپی درج شده است که در هر دو کنارۀ شاه&zwnj;جویِ مذکور غرق جهت راه&zwnj;رو بگذارند.</p>
<p>واژۀ &laquo;غرق&raquo; باوجود توضیح هروی مبنی بر این&zwnj;که راه&zwnj;رو است، به برداشت&zwnj;های نادرست منجر شده است. ازجمله ماریا اوا سابتلنی که بیشترین مطالعات را بر روی متن یادشده و هروی انجام داده و روضۀ هشتم را نیز به انگلیسی ترجمه کرده است، &laquo;غرق&raquo; را به مجرای ذخیرۀ زیرزمینی تعبیر کرده که درعین&zwnj;حال سطح روی آن راه&zwnj;رو نیز هست. [۲]&nbsp;او عیناً همین تعبیر را برای واژۀ &laquo;غرق&raquo; در جای دیگری از متن که مرتبط با کنارۀ شاه&zwnj;جوی باغ است نیز کار برده است.&nbsp;&nbsp;</p>
<p>گذشته از این&zwnj;که تفسیر واژۀ غرق تا چه میزان رواست، رجوع به نسخه&zwnj;&zwnj;های دیگر می&zwnj;تواند مشکل را حل کند. بررسی نسخۀ دیگری از ارشادالزراعه که در کتابخانۀ مجلس شورای اسلامی نگهداری می&zwnj;شود و در سال ۹۲۷ق و تنها شش سال پس از نگارش رساله توسط محمد مشهور به انباردار کتابت شده [۳]&nbsp;نشان می&zwnj;دهد که واژۀ یادشده به&zwnj;صورت &laquo;عرق&raquo; (به وزن غرق) در متن درج شده است. دهخدا ذیل واژۀ عرق، در کنار دیگر معانی و براساس منتهی&zwnj;الارب فی لغه&zwnj;العربِ عبدالکریم صفی پوری شیرازی، عبارت &laquo;راه پاسپرده و مسلوک&raquo; را درج کرده است. پس روشن می&zwnj;شود که مقصود هروی از عرق همان راه&zwnj;رویی است که او دو بار در متنش به آن اشاره کرده است. لذا تصور یک راه با مجرایی زیرزمینی و پیچیده کردن طرح هروی چندان صحیح نیست. اما نکتۀ مهم&zwnj;تر با رجوع به شرح تکمیلی دهخدا آشکار می&zwnj;شود. او بعد از عبارت &laquo;راه پاسپرده و مسلوک&raquo;، واژه را به این صورت شرح داده است: &laquo;راهی که مردم آن را بپیمایند تا واضح و آشکار گردد&raquo;. این موضوعی است که از دو واژۀ پاسپرده و مسلوک نیز قابل فهم است. لذا به نظر می&zwnj;رسد آن&zwnj;چه مقصود هروی بوده راهی خاکی است که فقط در نتیجۀ لگدمال شدن و کوفته شدن شکل راه را به خود گرفته باشد. به بیان دیگر از فرش کفِ راه&zwnj;های درون باغ خبری نیست و نویسندۀ رسالۀ مهمی چون ارشادالزراعه در باب چهارباغ و در حالی که توضیحاتش در مورد برخی جاها مختصر و گاه گنگ است، آشکارا بر نقش معابر خاکی حتی در محور میانی باغ تأکید می&zwnj;کند.&nbsp;</p>
</div>
</div>
<div>۱. هروی، قاسم&zwnj;بن&zwnj;یوسف ابونصر. ۱۳۴۶. ارشادالزراعه. به اهتمام محمد مشيری. تهران: انتشارات دانشگاه تهران.</div>
<div>
<p dir="ltr">&nbsp; 2. &ldquo;a subterranean reservoir channel, [the top of] which serves as a walkway&rdquo;. See page 117 in: Subtelny, Maria Eva. 1997. Agriculture and the Timurid Chaharbagh: The Evidence from a Medieval Persian Agricultural Manual in Gardens in the time of the great Muslim empires: Theory and design, ed. by A. Petruccioli, Leiden: Brill.</p>
</div>
<div>۳. هروی، قاسم&zwnj;بن&zwnj;یوسف ابونصر (ابونصری). ۹۲۷ق با الحاقاتی در ۹۳۸. ارشادالزراعه (نسخۀ خطی). کتابخانۀ مجلس شورای اسلامی.</div>