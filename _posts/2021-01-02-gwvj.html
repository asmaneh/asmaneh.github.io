--- 
title: "«استایل» (باب سوم)| مایر شاپیرو" 
authors: delgarm 
types: blog 
featured: false
slug: gwvj 
--- 
<p>ترجمۀ مقالۀ &laquo;استایل&raquo; شاپیرو [۱]، باب سوم</p>
<p>استانداردهای هنر متأخر غربی بر تحلیل و توصیف سبک&zwnj;های فرهنگ&zwnj;های متقدم و بدْوی، تأثیر شدیدی گذاشته است. با این حال می&zwnj;شود گفت که ارزش&zwnj;های هنر مدرن باعث نگاهی همدلانه&zwnj;تر[۲] و بی&zwnj;طرفانه&zwnj;تر[۳] شده است، نسبت به آنچه پنجاه یا صد سال پیش ممکن بود.</p>
<p>در گذشته، عمدۀ آثار بدوی، مخصوصاً بازنمایی را، حتی افراد باملاحظه، خالی از هنر می&zwnj;دانستند؛ بخش ارزشمند هنر بدوی را تزئینات و صناعت بدوی می&zwnj;دانستند. اعتقاد بر این بود که هنر بدوی، تلاش&zwnj;های کودکانۀ بازنمایی طبیعت بوده است ـ تلاش&zwnj;هایی که از سر نادانی و به&zwnj;علت درون&zwnj;مایۀ[۴] غیرمنطقی مخوف و عجیبش کج و معوج درآمده. هنر واقعی فقط در فرهنگ&zwnj;های فاخر تصدیق می&zwnj;شد، که دانش صورت&zwnj;های طبیعی با ایدئالی منطقی ترکیب می&zwnj;شد که نتیجه&zwnj;اش زیبایی و برازندگی[۵] تصویر انسان بود. هنر یونانی و هنر ایتالیایی رنسانس متأخر[۶] مبنای قضاوت همۀ هنرها بود. البته به موقعش برهۀ کلاسیک هنر گوتیک را هم می&zwnj;پذیرفتند. راسکین[۷] که آثار بیزانسی را تمجید می&zwnj;کرد، می&zwnj;نوشت که در اروپای مسیحی &laquo;هنر باستانی خالص و ارزشمند وجود دارد، به این علت که نه در آمریکا یافت می&zwnj;شود نه در آسیا، نه در آفریقا.&raquo;&nbsp; با چنین نگاهی، تشخیص دقیق میان سبک&zwnj;های بدوی و مطالعۀ عمیق ساختار و بیان آنها تقریباً ناممکن بود.</p>
<p>همزمانِ تغییر در هنر غربی در هفتاد سال اخیر، بازنمایی واقع&zwnj;نمایانه هم برتری شأنش را از دست داده است. دیدگاه نظری پایه&zwnj;ای در جنبۀ عملی [هنر] معاصر و جنبۀ دانشی هنر گذشته، این است که در آنچه در همۀ هنرها مهم است، اجزای زیبایی&zwnj;شناختی اولیه، کیفیت&zwnj;ها، ارتباطات خطوط و سطوح و رنگ&zwnj;ها و نقاط و خطوط درهم&zwnj;تنیده[۸] است. اینها دو ویژگی دارند: اصالتاً بیانی[۹] هستند و کلِ منسجمی می&zwnj;سازند. همین تمایل به ساختارهای بیانی[۱۰] و منسجم در هنرهای همۀ فرهنگ&zwnj;ها دیده می&zwnj;شود. حالت بیانی[۱۱] یا محتوای خاصی ممتازتر از بقیه دانسته نمی&zwnj;شود (البته گاه بهترین آثار به علت&zwnj;هایی که برای ما نامشخص است، فقط در بعضی سبک&zwnj;های خاص یافت شوند.) هنر کامل در هر موضوع[۱۲] و سبکی ممکن است. سبک&zwnj;ها مانند زبان&zwnj;ها با نظم و قدرت درونی بیان&zwnj;شان، درجات مختلفی از ظرافت و شور بیان را می&zwnj;پذیرند. این رویکردْ نسبیتی است که قضاوت&zwnj;های مطلق دربارۀ ارزش&zwnj;ها را کنار نمی&zwnj;گذارد؛ بلکه چنین قضاوت&zwnj;هایی را با کنار گذاشتن هنجارهای ثابت سبکی در هر چارچوبی ممکن می&zwnj;کند. چنین فکرهایی را امروز همۀ دانشوران هنر می&zwnj;پذیرند، اگرچه همه با اعتقاد یکسان به کار نمی&zwnj;برند.</p>
<p>در نتیجۀ این رویکرد جدید، همۀ هنرهای جهان، حتی نقاشی&zwnj;های کودکان و روان&zwnj;پریشان در ساحت بیان و فعالیت خلق فرم فهمیده می&zwnj;شود. اکنون هنر یکی از محکم&zwnj;ترین شواهد وحدت انسان&zwnj;هاست.</p>
<p>بخشی از این تغییر بنیادی گرایش&zwnj;ها منتج از بسط سبک&zwnj;های مدرن است، که در آنها مواد خام و اعمال ـ&zwnj;صفحۀ بوم، تنۀ درخت، رد ابزار، رد قلم، صورت&zwnj;های متصل، طرح&zwnj;ها، ذره&zwnj;ها، و بخش&zwnj;های به&zwnj;رنگ&zwnj;های خالص&zwnj;ـ را مانند عناصر بازنمایی ادا کرده&zwnj;اند. حتی پیش از این که سبک&zwnj;های غیربازنمایانه[۱۳] خلق شوند، هنرمندان نسبت به اجزای حسی&zwnj;ـ&zwnj;ساختی[۱۴] اثر با صرف نظر از معانی ضمنی آنها آگاه&zwnj;تر شده بودند.</p>
<p>چیزهای زیادی در سبک&zwnj;های جدیدْ هنر&zwnj;های بدوی را به ذهن می&zwnj;آورد. در واقع هنرمندان مدرن، از اولین گروه&zwnj;هایی بودند که آثار بدویان را هنر واقعی شماردند. بسط کوبیسم[۱۵] و انتزاع آبستره،[۱۶] مسئلۀ صورت[۱۷] را هیجان&zwnj;انگیز کرد، و درک خلاقیت در هنرهای بدوی را بهبود داد. حالت تأثربرانگیز اکسپرسیونیسم[۱۸] چشمان ما را به حالت&zwnj;های بیان ساده و قوی&zwnj;تر باز کرد، و سورئالیسم[۱۹] که بیش از همه چیز تصورات غیرمنطقی و غریزی را ارج می&zwnj;نهاد، باعث شد علایق جدیدی به محصولات تخیل بدوی پیدا شود. اما با این همه شباهت روشن، نقاشی و مجسمه&zwnj;سازی مدرن و بدوی با هم در ساختار و محتوا متفاوتند. چیزهایی که در هنر بدوی به دنیای اعتقادات و نمادهای مشترک دیرینۀ جمعی تعلق داشت، در هنر مدرن بیان منفردی می&zwnj;شود، که نشانی از گرایش تجربی آزاد به صورت&zwnj;ها دارد. با این وصف، هنرمندان مدرن قرابتی معنوی با بدویان احساس می&zwnj;کنند، که حالا به ایشان نسبت به گذشته نزدیکترند، به این علت که ایدئال&zwnj;&zwnj;شان صراحت و شدت بیان است، و خواست&zwnj;شان حیات ساده&zwnj;تر است با مشارکت مؤثرتر هنرمندان در مناسبت&zwnj;های جمعی و بیش از مقداری که جامعۀ مدرن اجازه می&zwnj;دهد.</p>
<p>از نتایج توسعۀ مدرنْ گرایش به تحقیر محتوای هنر گذشته است؛ واقع&zwnj;نمایانه&zwnj;ترین بازنمایی&zwnj;ها را ترکیب&zwnj;های[۲۰] خالص خطوط و رنگ&zwnj;ها می&zwnj;دانند. مخاطب معمولاً بی&zwnj;اعتنا به معنی اصلی اثر است، با این حال ممکن است لذت احساس شاعرانه و ایمانیِ مختصر و محوی ببرد. پس صورت و قدرت بیان کارهای قدیمی&zwnj;تر در خلأ ارزیابی می&zwnj;شود، و به تاریخ هنرها چون توسعۀ فرم&zwnj;ها نگریسته می&zwnj;شود. موازی چنین گرایشی، دیگر دانشوران تحقیقاتی پربار در انواع نمادپردازی،[۲۱] نماد&zwnj;ها[۲۲] و معانی هنر غربی کرده&zwnj;اند که بر پایۀ پیشینۀ مذهبی و اسطوره&zwnj;شناختی بوده است؛ با این مطالعات، دانش مربوط به محتوای هنری به طرز چشمگیری عمیق شده است، و مقایسه&zwnj;هایی درمورد شخصیت سبک&zwnj;ها در محتو پیدا شده است. این نگاه را تقویت کرده است که توسعۀ صورت مستقل نیست بلکه با علایق و گرایش&zwnj;های متغیر مرتبط است که کم و بیش در موضوع هنر دیده می&zwnj;شوند.</p>
<p dir="ltr" style="text-align: left;">&nbsp;</p>
<div dir="ltr" style="text-align: left;">1. Schapiro, Meyer. &ldquo;Style.&rdquo; In Anthropology, Today: An Encyclopedic Inventory, edited by Alfred L. Kroeber, 287&ndash;312. Chicago: Univ. of Chicago Press, 1957.</div>
<div dir="ltr" style="text-align: left;">2. sympathetic</div>
<div dir="ltr" style="text-align: left;">3. objective</div>
<div dir="ltr" style="text-align: left;">4. content</div>
<div dir="ltr" style="text-align: left;">5. decorum</div>
<div dir="ltr" style="text-align: left;">6. High Renaissance</div>
<div dir="ltr" style="text-align: left;">7. Ruskin</div>
<div dir="ltr" style="text-align: left;">8. fabricated</div>
<div dir="ltr" style="text-align: left;">9. expressive</div>
<div dir="ltr" style="text-align: left;">10. expressive structures</div>
<div dir="ltr" style="text-align: left;">11. mode</div>
<div dir="ltr" style="text-align: left;">12. subject matter</div>
<div dir="ltr" style="text-align: left;">13. nonrepresntative</div>
<div dir="ltr" style="text-align: left;">14. aesthetic-constructive</div>
<div dir="ltr" style="text-align: left;">15. Cubism</div>
<div dir="ltr" style="text-align: left;">16. Abstraction</div>
<div dir="ltr" style="text-align: left;">17. form</div>
<div dir="ltr" style="text-align: left;">18. Expressionism</div>
<div dir="ltr" style="text-align: left;">19. Surrealism</div>
<div dir="ltr" style="text-align: left;">20. construction</div>
<div dir="ltr" style="text-align: left;">21. iconography</div>
<div dir="ltr" style="text-align: left;">22. symbol</div>