--- 
title: "نکاتی در باب معماری نزد یونانیان (۱)" 
authors: r.mojtahedzadeh 
types: blog 
featured: false
slug: QapG 
--- 
<p>مطالعاتی که به ریشه&zwnj;شناسی واژه معماری و تاویلِ (به اول بازگرداندن) عمل معمارانه می&zwnj;پردازد، معمولا از سرگذشت معماری در یونان باستان سربرمی آورد. این گونه تحلیل&zwnj;ها اغلب با&nbsp;رویکردهای پدیدارشناسانه عجین گشته، اما استفان پارسل، محقق تاریخ معماری، در کتابش،&nbsp;چهار مفهوم تاریخی معماری،&nbsp;به ریشه&zwnj;شناسی مفهوم معماری از منظر تاریخی دست می&zwnj;یازد. فصل اول این کتاب با عنوان \"معماری چون&nbsp;تخنه\"&nbsp;عمدتا به وضعیت معماری و جایگاه آن نزد یونانیان می پردازد. یافته&zwnj;هایش، خصوصا برای خواننده ایرانی، ممکن است تازه و فراتر از کلیشه&zwnj;های رایجی باشد که آغاز تاریخ معماری، خصوصا در غرب، را&nbsp;به یونان باستان بازمی گرداند. این یادداشت -که در دو قسمت ارائه خواهد شد- خلاصه&zwnj;ای از نظریات پارسل را در فصل اول کتاب پیش&zwnj;گفته ارائه می&zwnj;کند.</p>
<p>در قرن اول میلادی ویتروویوس یادآوری می&zwnj;کند که رساله&zwnj;اش در باب معماری مسبوق به نوشته&zwnj;های دیگری در یونان باستان بوده که به جا نمانده&zwnj;اند. نتیجتا ما باید از منابع درجه دوم و جزییات زبان&zwnj;شناسانه برای تشخیص عناصر عمل معمارانه در یونان باستان استفاده کنیم. یونانیان هیچ واژه&zwnj;ای متناظر آنچه ما امروزه معماری &ndash;و حتی هنر می&zwnj;نامیم- نداشته&zwnj;اند. آنها همچنین تمایزی میان آنچه ما امروز هنر زیبا (نظیر نقاشی و مجسمه&zwnj;سازی و غیره) یا هنر کاربردی (نظیر فرش و بافندگی و غیره) می&zwnj;نامیم، قایل نبودند. تمام این اعمال به واسطه مفهوم&nbsp;تخنه&nbsp;افاده می&zwnj;شد؛ مفهومی مسلط با روابط و معانی مشخص. تخنه مجموعه متراکمی از توانایی&zwnj;های بود که یونانیان در خلال توسعه فرهنگ تمدنی&zwnj;شان به دست آورده بودند. تخنه&nbsp;تنها فهرستی از مهارتهای فنیِ لازم برای ساخت محصولات نبود؛ بلکه قلمرو گسترده&zwnj;تری از دانش و اعمالی بود که نه تنها هنرمندان بلکه حامیان و پیشینیان هر هنر را نیز دربرمی&zwnj;گرفت. این قلمرو بر حافظه فرهنگی، تجارب عملی و تدابیری برای اقتضائات موردی متکی بود.</p>
<p>مفهوم تخنه در هر دو دوره یونان باستان و کلاسیک وجود داشت اما موضوعاتش در هر دوره تا حدی متفاوت بود. یونان باستان و دوره جنگاوران را باید از یونان کلاسیک، دوره فیلسوفان، متمایز کرد. یونان هلنی و روم باز هم متفاوت بودند. تخنه در یونان باستان طیف گسترده&zwnj; مشاغل از انتقال پیام خدایان و شفابخشی و قانونگذاری، تا ساختمان&zwnj;سازی و نوازندگی و آهنگری را در برمی&zwnj;گرفت. برخی از این شغلها بیشتر دستی (یدی) و برخی بیشتر ذهنی بودند. تخنه شامل موضوعاتی بود که در جهان مدرن ما ممکن است تحت عناوین هنر، صنایع و علوم دسته&zwnj;بندی شود. این مفهوم می&zwnj;توانست در یک موضوع فیزیکی (خانه و نقاشی) یا موضوع نمایشی (رقص و آواز) یا موضوعات مرتبط با تیمارداری (بهبود انسان و پرورش اسب) نمود یابد. فعالیت&zwnj;های وابسته به آن نیز می&zwnj;توانست درون یا بیرون خانه و بوسیله مردان یا زنان انجام شود. این مشاغل متعدد ممکن است این گمان را ایجاد کند که تخنه هر فعالیتی را که به مهارت یا نیروی یدی نیاز داشت، در برمی&zwnj;گرفت؛ اما اینگونه نبود. مثلا تخنه کشاورزی را شامل نمی&zwnj;شد. یک کشاورز نیروی باروری طبیعی زمین را آزاد می&zwnj;کرد در حالیکه صنعت&zwnj;گران یک جوهر طبیعی را به صورتی متفاوت برای استفاده انسان تغییر شکل می&zwnj;دادند.</p>
<p>در یونان باستان و کلاسیک متقدم تخنه از نظر طبقه&zwnj;بندی پایین&zwnj;تر از موسیقا بود. موسیقا ترکیب درهم&zwnj;تنیده شعر و موسیقی و رقص بود که به الهام الهی تکیه داشت. برخلاف تخنه، موسیقا تحت سیطره موزها (نیمه&zwnj;خدایانِ اساطیری نگهبان هنر و دانش) بود و مستقیما از سوی خداوند الهام می&zwnj;شد. به&zwnj;این&zwnj;ترتیب مرزی آشکار شاعر و صنعتگر را از هم جدا می&zwnj;کرد: &laquo;شاعر .... به&zwnj;وسیله الهام الهی و به&zwnj;عنوان ابزار نیروهایی که جهان را پیش می&zwnj;برد و نظم آن را نگاه می&zwnj;دارد، برانگیخته می&zwnj;شد درحالیکه صنعتگر تنها بن&zwnj;مایه دانش موروثی از صنعت&zwnj;گران پیشین را حفظ می&zwnj;کند.&raquo;</p>
<p>البته شاعران نیز تنها به راهنمایی الهی متکی نبودند، بلکه از مهارتهای پیشینیانشان هم استفاده می&zwnj;کردند؛ که این خود نشان&zwnj; می&zwnj;دهد تخنه و موسیقا دارای اصول مشترکی نیز نبودند. متقابلا ساختمان معبد یا یک ساختار شهری ارزشمند نیز تنها به تخنه نیاز نداشت، بلکه محتاج هدایت غیرمستقیم الهی بود. در این راستا از سوی حامی یک بنا یا شهر فرستاده&zwnj;ای رسمی &ndash;موسوم به تئوروس، ریشه واژه تئوریا و تئوری- جهت مشورت به زیارت کاهنی در یک مکان مقدس نظیر دلفی فرستاده می شد. تئوروس واژه&zwnj;های آموزنده یا علائمی را از کاهن دریافت می&zwnj;کرد و برای تحویل آنها به شهر بازمی&zwnj;گشت. به عنوان واسطه&zwnj;ای میان جهان خدایان و میرایان تئوروس می&zwnj;بایست شهروندی بی&zwnj;نهایت قابل اطمینان و از طبقه بالای اجتماع می بود. در این اثنا معمار در خانه می&zwnj;ماند و مستقیما درگیر این فعالیت \"نظریه&zwnj;پردازانه\" نمی&zwnj;شد. او بعدا آموزه&zwnj;های الهی را، که راهنمای فعالیتهایش در حوزه تخنه بود، به&zwnj;طور غیرمستقیم از تئوروس و انجمن شهر دریافت می&zwnj;کرد.</p>
<p>در دوره کلاسیک به سبب مشارکت کامل صنعتگران در امور شهری، در قیاس با دوره باستان و کلاسیک متقدم، از منظر اخلاقی-سیاسی نیز تغییراتی در معنای واژه تخنه حاصل شد. به گونه&zwnj;ای که در پایان این دوران سخنوری و سیاست نیز جزئی از قلمرو تخنه بود. ادامه این یادداشت به معنای تخنه در دوران کلاسیک و جایگاه معماری و معمار در این معنای جدید خواهد پرداخت.</p>
<p><strong>مشخصات کتابشناسی</strong></p>
<p dir="ltr">Parcell, Stephen. Four historical definitions of architecture. McGill-Queen&rsquo;s University Press 2012.</p>