--- 
title: "بحران و نقد" 
authors: danaeifar 
types: blog 
tags: نقد,نقد معماری,مطهره دانایی‌فر,آسمانه,مطالعات معماری ایران,تاریخ معماری 
featured: false
featureImg: "/assets/img/posts/YtdZW.jpg" 
slug: YtdZW 
gallery: 
- image_path: "/assets/img/posts/YtdZW.jpg" 
  title: "بحران و نقد" 
- image_path: "/assets/img/posts/YtdZW-1.jpg" 
  title: "Aldo Rossi, L’architecture assassinee, 1975" 
 
excerpt: "فرض کنید از ما بپرسند که آیا معماری معاصر ایران بحرانی دارد. با این فرض که بحران وضعیتی نامطلوب/ نامتعادل/ ناپایدار است که نیازمند اقدامی اساسی است. احتمالاً پاسخ همۀ ما مثبت است. اگر بپرسند که چه بحرانی؟" 
--- 
<div>
<div>
<p style="text-align: justify;">به نام خدا</p>
<br />
<p style="text-align: justify;">فرض کنید از ما بپرسند که آیا معماری معاصر ایران بحرانی دارد. با این فرض که بحران وضعیتی نامطلوب/ نامتعادل/ ناپایدار است که نیازمند اقدامی اساسی است. احتمالاً پاسخ همۀ ما مثبت است. اگر بپرسند که چه بحرانی؟ برخی خواهند گفت (چنانکه نوشته&zwnj;اند)۱: بحران مسکن، بحران زلزله، بحران ایمنی، بحران محیط زیست، بحران حرفه، بحران تشخیص صلاحیت مشاوران، بحران هویت، بحران شخصیت، بحران فرهنگی، بحران گسست از گذشته، بحران معنا، بحران مدنیت، بحران آموزش، بحران نبود متخصص حرفه&zwnj;ای، بحران اخلاقی و ... .</p>
<br />
<p style="text-align: justify;">به&zwnj;مجرد اینکه بحرانی را به معماری نسبت می&zwnj;دهیم مجموعۀ مفروضاتمان دربارۀ چیستی معماری و غایت معماری و موضوع معماری برملا می&zwnj;شود. به&zwnj;علاوه، بحران پدیده&zwnj;ای پیچیده و معلول بسیاری از عوامل است. مجموعۀ این عوامل خود علل و ریشه&zwnj;هایی دارد؛ این علل و ریشه&zwnj;ها نیز علل و ریشه&zwnj;هایی دیگر. در نتیجه بحران سطح و مرتبه پیدا می&zwnj;کند. اینکه هر کس بحران را چه چیز ببیند معلوم می&zwnj;کند که به کدام سطح مسئله نظر کرده است. مثلاً اگر بگوییم بحران معماری امروز بحران مسکن است یا اینکه بگوییم بحران امروز معماری اندیشه است هر دو درست است، اما نظر به بحران در دو سطح متفاوت است؛ سطحی ظاهری و آشکارتر و سطحی&nbsp;عمیق&zwnj;تر&nbsp;و پنهان&zwnj;تر.</p>
<br />
<p style="text-align: justify;">حال به این بیندیشید که تشخیص بحران منجر به چیز/ چیزهایی می&zwnj;شود؛ یعنی وقتی فرد یا افرادی بحرانی را (در عمل معماری یا در عامل معماری یا در محصول معماری) تشخیص می&zwnj;دهند چه چیزی در عالم معماری تغییر می&zwnj;کند. می&zwnj;شود این مسئله را به شکل دیگری هم مطرح کرد. اگر کسی/ کسانی بحران موجود در معماری را تشخیص ندهند چه می&zwnj;شود. ثمرۀ تشخیص بحران، که خود از تفکر نشئت گرفته تولید فکر و اندیشه است؛ این فکر و اندیشه به جریان نقد و داوری دامن می&zwnj;زند. به&zwnj;عبارت دیگر، وجود جریان نقد نشان از پویایی و قوت جریان فکر و اندیشه دارد و نشان می&zwnj;دهد که صاحب&zwnj;نظران متوجه مسائل و بحران&zwnj;های حوزۀ خود هستند.</p>
<br />
<p style="text-align: justify;">&nbsp;بنا بر این می&zwnj;توان گفت که تشخیص بحران و نقد ملازم&zwnj; هم&zwnj;اند و البته تشخیص بحران بر نقادی تقدم رتبی دارد. یعنی نقد پدید نمی&zwnj;آید پیش از آن که تشخیص داده شود وضعیتی بحرانی است. از قضا برخی از محققان ریشۀ لاتین دو واژۀ کرایسس (بحران) و کریتیسیزم (نقد) را نیز یکی می&zwnj;دانند و معتقدند که ریشۀ این دو واژه هر دو به &laquo;کرینین&raquo; به معنای جدا کردن درست از نادرست برمی&zwnj;گردد.۲&nbsp;گرچه از وحدت ریشۀ این دو واژه نمی&zwnj;توانیم نتیجه&zwnj; بگیریم که رابطۀ این دو مفهوم ضروری است اما می&zwnj;توان احتمال داد مفهوم این دو واژۀ هم&zwnj;ریشه با هم پیوندی معنادار داشته باشند.</p>
<br />
<p style="text-align: justify;">برای تأمل در نسبت میان بحران و نقد مرور آثار مانفردو تافوری سخت آموزنده است. تافوری معمار و مورخ و ناقد ایتالیایی (۱۹۳۵- ۱۹۹۴) معتقد است که علت وضع بحرانی معماری زمانۀ او ناشی از بحران در خود نقد معماری است و جان&zwnj;مایۀ مهم&zwnj;ترین اثرش،&nbsp;نظریه&zwnj;ها و تاریخ معماری،&nbsp;نمایش همه&zwnj;جانبۀ و ریشه&zwnj;یابی این بحران است؛ به این منظور او سنت&zwnj;های تاریخ&zwnj;نگاری پس از جنگ جهانی، نظریه&zwnj;های معماری دورۀ مدرن، سنت&zwnj;&zwnj;های تحلیلی و انتقادی پیش از دورۀ مدرن، مانند نقد کارگزارانه، را نقد می&zwnj;کند۳&nbsp;و از مجوعه&zwnj;ای از بحران&zwnj;ها در سطوح مختلف چون بحران رشتۀ معماری، بحران توجه انتقادی، بحران زبان، بحران شی&zwnj;ء سخن می&zwnj;گوید.</p>
<br />
<p style="text-align: justify;">&nbsp;تافوری معتقد بود معماری پس از دورۀ روشنگری بازیچۀ نظام سرمایه&zwnj;داری شده است و عاملان معماری، چه معماران و چه نظریه&zwnj;پردازان، شریک جرم سلطۀ سرمایه&zwnj;داری&zwnj;اند. او اصرار داشت که نباید آثار معماری را مستقل از سیاق سیاسی و اجتماعی بررسی کرد، چه در غیر این صورت، اهداف سیاسی&zwnj;ای را که در چرایی و چگونگی پدید آمدن آثار نقش داشته&zwnj;اند می&zwnj;پوشانیم و همدست نظام&zwnj;های سلطه می&zwnj;شویم. تافوری از تکرارهای شیک ولی بی&zwnj;محتوا از نوشتۀ سرشناسان، از نبود پژوهش&zwnj;های جدی در معماری، از نبود مبنای نظریه&zwnj;پردازی و نقادی ملول و بیزار بود. از نظر او اغلب پژوهش&zwnj;های رایج زمانه&zwnj;اش مردود بود، چون این پژوهش&zwnj;ها که همسنگ با آثار اکثر عاملان معماری بود چیزی نبود جز بازی&zwnj;های زبانی بی&zwnj;مغز و پوچ.۴</p>
<br />
<p style="text-align: justify;">تافوریِ بحران&zwnj;شناس و ناقد به کار پیشگویی هم دست زده بود. چه در تشخیص بحران و نقدِ وضع کنونیْ نگریستن به آینده مقدر و محتوم است. پیشگویی او &laquo;مرگ معماری مدرن&raquo; بود که در صورت تداوم بحران&zwnj;ها و رونق نظام سرمایه&zwnj;داری آن را نزدیک می&zwnj;دید. چنانکه پیش از او آدورنو &laquo;مرگ هنر&raquo; و فوکویاما &laquo;مرگ تاریخ&raquo; را پیشگویی کرده بودند.۴&nbsp;آلدو رُوسی، معمار ایتالیایی همکار و دوست تافوری، پیشگویی او را به تصویر کشیده است.</p>
</div>
</div>
<p style="text-align: justify;">&nbsp;</p>
<div>۱. با جستجو درچند وبگاه&zwnj; معماری و نشریه&zwnj; بحران&zwnj;های منسوب به معماری را یافتم و اینجا ردیف کردم.</div>
<div>&nbsp;</div>
<div dir="ltr" style="text-align: left;">2. Janni&egrave;r, "Architecture Criticism: Identifying an Object of Study&rdquo;, p. 42.</div>
<div dir="ltr" style="text-align: left;">3. Leach,&nbsp;Choosing History, p. 33.</div>
<div dir="ltr" style="text-align: left;">4. Ghirardo, Diane Y. &ldquo;Manfredo Tafuri and Architecture Theory in the U.S., 1970-2000&rdquo;, p. 46.</div>
<div dir="ltr" style="text-align: left;">5. Ibid, p. 39.</div>