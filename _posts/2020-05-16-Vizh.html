--- 
title: "آیینه‌خانه به‌مثابه گونه-بنا" 
authors: r.mojtahedzadeh 
types: blog 
featured: false
slug: Vizh 
--- 
<p>نام آیینه&zwnj;خانه در معماری ایرانی بیش از هرچیز با نام تالاری از اصفهان دوره صفوی گره خورده است؛ تا آنجا که در منابع عمومی فرهنگ لغت فارسی، چون دهخدا و معین، جستجوی این نام بیش از هرچیز با اشاره به نام همین بنا همراه است. بنای آیینه&zwnj;خانه تالاری در باغ سعادت&zwnj;آباد اصفهان بود که دوره ساخت آن به زمان شاه&zwnj;عباس دوم و بنا به روایتی شاه&zwnj;صفی (پدر شاه&zwnj;عباس دوم) بازمی&zwnj;گردد. این اختلاف در زمان ساخت بنا از آنجا ناشی می&zwnj;گردد که در منابع تاریخی از جمله&nbsp;خلاصه السیر&nbsp;خواجگی اصفهانی و&nbsp;خلدبرین&nbsp;واله قزوینی به بارعام شاه صفی در عمارت آیینه&zwnj;خانه پس از طی یک دوره بیماری اشاره شده است و در قصص الخاقانی نیز از شاعری به نام میرازامظفر ترکه ابیاتی در توصیف آیینه&zwnj;خانه شاه صفی نقل شده است، ازجمله آنها این است:</p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; این جلوه&zwnj;گاه کیست که در هر طرف در او&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; صورت&zwnj;نمای گشته ز یکدیگر آینه</p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; عشرت&zwnj;سرای&nbsp; &nbsp;شاه صفی&nbsp; &nbsp;دان&nbsp; &nbsp;کزو&nbsp; &nbsp;بود&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; روشن چراغ اختر چشم هر آینه</p>
<p>این اشارات و ابیات باعث گردیده برخی دانشوران تاریخ معماری ایران، از جمله سوسن بابایی، انتساب آیینه&zwnj;خانه به دوره شاه&zwnj;صفی را قطعی بدانند. از سوی دیگر اسناد تاریخی متقنی از دوره صفویه وجود دارد که ساخت مجموعه کاخ&zwnj;ها و عمارات باغ سعادت&zwnj;آباد را، که آیینه&zwnj;خانه هم جزئی از آن بوده، در عصر شاه&zwnj;عباس دوم صفوی مسلّم می&zwnj;سازد. مرحوم هنرفر در اثر سترگ خود&nbsp;گنجینه آثار تاریخی اصفهان&nbsp;سعی کرده این اختلاف را اینگونه جمع کند: &laquo;مجموعه بناهای آیینه خانه و هفت دست در دوره شاه صفی شروع به ساختمان شده [بر مبنای اشعار میرزا مظفر] و در عهد شاه عباس دوم به اتمام رسیده است&raquo; (هنرفر، ۱۳۵۰، ۵۷۶). اما این با متون عصر صفوی، ازجمله مثنوی&nbsp;گلزار سعادت&nbsp;یا&nbsp;خلد برین&nbsp;واله قزوینی که از فرمان یافتن و ساخت ابنیه باغ سعادت&zwnj;آباد صرفاً در عصر شاه عباس دوم حکایت می&zwnj;کنند، چندان جور در نمی&zwnj;آید.</p>
<p>این موضوع در جستجویی که به منظور تبارشناسی تالارهای صفوی به همراه همکار ارجمند، سرکار خانم نام&zwnj;آور، به انجام رساندیم -و امید است محتوای آن به&zwnj;زودی در قالب مقاله&zwnj;ای منتشر گردد- محل مداقّه قرار گرفت و تامل در آن دو یافته مهم درباب بنای آیینه&zwnj;خانه دربرداشت. نخست آنکه بنایی که امروزه شهره&zwnj;ترین آیینه&zwnj;خانه معماری ایران است، به احتمال زیاد در زمان ساخت بنا چنین نامیده نمی&zwnj;شده است. نه شاردن و نه کمپفر، که هر دو در توصیف کاخ&zwnj;ها و باغ&zwnj;های صفویان دقیق و در بسیاری موارد مقید به ثبت نام&zwnj;هایند، در توصیف خود از بناهای باغ سعادت&zwnj;آباد از عمارت یا تالاری به این نام یاد نکرده&zwnj;اند. علاوه بر اینها تحقیقی که همکار ارجمند، سرکار خانم شهیدی، بر مثنوی&nbsp;گلزار سعادت&nbsp;انجام داده نشان می&zwnj;دهد که در این اثر نیز ذکری از نام آیینه&zwnj;خانه نرفته و تالار موسوم به آیینه&zwnj;خانه بدون آنکه نام خاصی به بنا اطلاق شود، در این مثنوی توصیف شده است (شهیدی، ۱۳۹۵، ۷۵).</p>
<p>یافته دیگر نشان می&zwnj;داد که هرچند وجود بنایی تحت نام آیینه&zwnj;خانه در باغ سعادت&zwnj;آباد محل تردید است، اما وجود بنا، و درست&zwnj;تر بناهایی، به همین نام در در دورة صفویه تردید ناپذیر است و احتمالاً یکی از همین بناها بوده که در اقوال پیش&zwnj;گفته راجع&zwnj;به آیینه&zwnj;خانة شاه صفی مورداشاره قرار گرفته است. شاردن حداقل دو بنا از این دست را توصیف کرده است. وی در توصیف حرم سلطنتی به چهار عمارت بزرگ اشاره می&zwnj;کند که سومین آنها دیوان آینه است زیرا دیوارها و حتی سقف این عمارت را با آینه ساخته&zwnj;اند (شاردن، ۱۳۶۲، ص۸۵). همو در توصیف مسیری که از میدان نو به سوی قصر سلطنتی می رود، به سرپوشیده&zwnj;ای اشاره می&zwnj;کند که روی آن بنایی است موسوم به آینه&zwnj;خانه، زیرا در آن آینه&zwnj;های سنگی زیبایی به کار رفته است (منبع پیشین، ص۹۴). این اشارات به همراه توضیحاتِ شاردن فرضی تازه را درباب آیینه&zwnj;خانه در تاریخ معماری ایران، و به صورت خاص دوره صفوی، مطرح می&zwnj;کند: آیینه&zwnj;خانه در این زمان نه نام بنایی خاص که در واقع اسمی عام است که در توصیف هر بنایی که دیواره های آن (یا بخشی از آن) از آیینه پوشیده شده باشد به کار می&zwnj;رفته است.</p>
<p>این فرض، یعنی آیینه&zwnj;خانه به مثابه یک &laquo;اسم عام&raquo;، را شواهدی از اشعار شاعران نیمه دوم عصر صفوی، به&zwnj;ویژه شاعران سبک هندی، تایید می&zwnj;کند. در اشعار شاعرانی چون صائب تبریزی و بیدل دهلوی به کرّات نام آیینه&zwnj;خانه به کار رفته بدون آنکه هدف از آن اشاره به بنایی خاص باشد. این دست اشعار و محتوای آنها چنان است که حتی برمبنای چنین اشعاری می&zwnj;توان برخی ویژگی&zwnj;ها و کارکردهای بنای آیینه خانه را نیز دریافت؛ در اینجا به سه ویژگی از این دست اشاره می&zwnj;شود. نخستین ویژگی -که از نام بنا نیز برمی&zwnj;آید و شاردن هم به آن اشاره کرده- اهمیت اساسی آینه، در چنین بناهایی است:</p>
<p>روشندلان ز پرتو مهرند بی&zwnj;نیاز / شمع و چراغ خانة آیینه آیینه است. (صائب تبریزی)</p>
<p>هر پاره دلم چمنی از نگاه اوست / آیینه چون شکست[ه] شد آیینه&zwnj;خانه است. (بینش کشمیری)</p>
<p>هرسو نظر گشودیم زان جلوه رنگ دارد / آیینه&zwnj;خانه&zwnj;ها را یک عکس تنگ دارد. (بیدل دهلوی)</p>
<p>ویژگی دیگر چنین فضاهایی کثرت تصاویر و جلوه&zwnj;ها در آنهاست که از خصلت انعکاسی آیینه حاصل می&zwnj;گردد و نوعی جلوه&zwnj;گری را به چنین فضایی منتسب می&zwnj;سازد. این ویژگی به کرّات در اشعار شاعرانی چون بیدل و صائب تکرار شده از باب مثال:</p>
<p>فضای دشت و در آیینه&zwnj;خانه است ای صبح / تبسمی کن و بر صنعت بهار بناز (بیدل دهلوی)</p>
<p>افتاده&zwnj;ای تو در غلط از کثرت مثال / یک عکس بیش در همه آیینه&zwnj;خانه نیست (صائب تبریزی)</p>
<p>مشو بار روشن&zwnj;ضمیران که گردد / ز یک تن پر از خلق آیینه&zwnj;خانه (صائب تبریزی)</p>
<p>ویژگی بعدی -که تا حد زیادی وابسته به ویژگی قبل است- حیرت&zwnj;افزا بودن چنین فضاهایی است:</p>
<p>حیرت دمیده&zwnj;ام گل داغم بهانه&zwnj;ای است / طاووس جلوه&zwnj;زار تو آیینه&zwnj;خانه&zwnj;ای است. (بیدل دهلوی)</p>
<p>حیرت امان نمی&zwnj;دهدم تا نفس کشم / بیچاره طوطی&zwnj;ای که در آیینه&zwnj;خانه است. (صائب تبریزی)</p>
<p>سرانجام آخرین ویژگی که با مروری گذرا بر چنین ابیاتی می&zwnj;توان دریافت، جنبه خلوتگاهی فضای آیینه&zwnj;خانه است:</p>
<p>صائب مجو کدورت خاطر ز عارفان / غیر از صفای وقت در آیینه خانه چیست؟ (صائب تبریزی)</p>
<p>چه ساده است توانگر که با سیاه&zwnj;دلی / صفای وقت ز آیینه&zwnj;خانه می&zwnj;طلبد (صائب تبریزی)</p>
<p>بیت آخر علاوه بر تاکید بر ویژگی فضایی پیش&zwnj;گفته، این مهم را نیز آشکار می&zwnj;سازد که آیینه&zwnj;خانه در زمان صائب&zwnj;تبریزی بنایی بوده که توانگران به&zwnj;طور معمول به ساخت آن اقدام می&zwnj;کرده&zwnj;اند و جنبه عام این پدیده را در معماری عصر صفوی تاکید می&zwnj;کند.</p>
<p>به این ترتیب برمبنای آنچه آمد آیینه&zwnj;خانه را می&zwnj;توان نوعی گونه-بنا در معماری دوره صفویه به شمار آورد که نامِ آن از اطلاق جزء به کل (چون چهارصفه و نظایر آن) حاصل آمده و در آن ویژگی جزئی از بنا (یعنی تالار یا اتاق آیینه&zwnj;خانه) به کل بنا تعمیم داده شده است. هرچند براساس ابیاتی در مثنوی دوحه الازهار عبدی&zwnj;بیگ نخستین آیینه&zwnj;خانه را به عصر شاه طهماسب منسوب می&zwnj;سازند، اما نقطه آغازین این گونه-بنا و سیر تحول آن، حداقل برای نگارنده، چندان روشن نیست؛ با این وصف نگاهی به اشعار شاعران سبک هندی نشان می&zwnj;دهد این گونه-بنا در نیمه دوم عصر صفوی کاملا شناخته&zwnj;شده بوده تا آنجا که در تخیل شعری شاعران این عصر نیز وارد شده است. اینکه تالار آیینه&zwnj;خانه اصفهان از چه زمان به این نام شهره شده می&zwnj;تواند موضوع تحقیق جداگانه باشد اما نگارنده بعید نمی&zwnj;داند که این بنا سالها بعد از ساخت، مثلا در دوره قاجار، آینه&zwnj;پوش و از آنجا به آیینه&zwnj;خانه نامبردار شده باشد؛ خاصه که می&zwnj;دانیم فتحعلیشاه قاجار، که آینه&zwnj;کاری تالار آینه کاخ گلستان در زمان او آغاز شد، به مجموعه کاخ&zwnj;های باغ سعادت آباد (موسوم به هفت&zwnj;دست) علاقه زیادی داشت و در همین مکان نیز درگذشت.</p>
<p><strong>منابع</strong></p>
<p>شاردن&zwnj;، ژان ۱۳۶۲. سفرنامه شاردن (قسمت&zwnj;شهراصفهان). ترجمه حسين&zwnj;عريضي&zwnj;. تهران: انتشارات نگاه&zwnj;.</p>
<p>شهیدی مارنانی، نازنین. ۱۳۹۵. &laquo;باغ سعادت آباد اصفهان در آینه مثنوی گلزار سعادت&raquo;. دوفصلنامه مطالعات معماری ایران. سال پنجم. شماره ۹: صص ۸۵-۶۷.</p>
<p>هنرفر، لطف الله ۱۳۵۰. گنجینه آثار تاریخی اصفهان. اصفهان: کتابفروشی ثقفی.</p>