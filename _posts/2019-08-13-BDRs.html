--- 
title: "مکان‌یابی تئاتر در شهر" 
authors: faezeh.panahandeh 
types: blog 
tags: تئاتر,شهر,تاریخ شهر,تاریخ تهران,تهران قدیم,محله دولت,پهلوی,دوره پهلوی,جن هاروی,تهران امروز,تئاتر شهر,تماشاخانه ایرانشهر,تالار وحدت,تئاتر شهرزاد,تئاتر پالیز,مقبولیت اجتماعی,مکان‌یابی 
featured: false
slug: BDRs 
--- 
<div>
<div>
<p style="text-align: justify;">از بدو ورود تئاتر به ایران و آن زمانی که حتی صاحب مکانی مختص خودش نشده بود، رد پای آن در بهترین محلۀ شهر آن زمان و به عبارتی محله&zwnj;ای اعیان&zwnj;نشین؛ یعنی محلۀ دولت پیدا شد. گرچه که مکان&zwnj;هایی هم در محلۀ ارمنیان قابل شناسایی است و این موضوع را شاید بتوان به ذات غیرایرانی تئاتر نسبت داد. به&zwnj;عکس اکنون پس از گذشت حدود یک قرن از ورود تئاتر به ایران، مکان&zwnj;های مختص آن را باید در محله&zwnj;های مرکز و پایین شهر جست&zwnj;وجو کرد. این مکان&zwnj;ها هم سالن&zwnj;های ساخته شده به قصد اجرای تئاتر در دورۀ پهلوی را شامل می&zwnj;شود؛ و هم سالن&zwnj;هایی که بخشی از یک ساختمان را تشکیل می&zwnj;دهند و بدون در نظر گرفتن استانداردهای لازم برای اجرای تئاتر، فقط پاسخگوی تعداد زیاد اجراهای تئاتر امروزه هستند. به این ترتیب مشاهده می&zwnj;شود که با گذر زمان، ارزش شهری مکان&zwnj;های تئاتر سیر نزولی داشته است. این در حالی است که اکثریت مخاطبان تئاتر طبقۀ مرفه جامعه هستند. با وجود اینکه چگونگی توجیه این تغییرات، تحقیق مفصلی را می&zwnj;طلبد، اما می&zwnj;توان به طور مختصر احتمالاتی را برای آن برشمرد و بررسی دقیق&zwnj;تر را به آینده موکول کرد.</p>
<p style="text-align: justify;">جن هاروی در تئاتر و شهر بیان می&zwnj;کند که مکانی که تئاتر در آن قرار می&zwnj;گیرد بر معنای آن تأثیرگذار است.[1] پس می&zwnj;توان از محتوای تئاترهای که روی صحنه می&zwnj;رود، تا حدودی به عامل ایجادکنندۀ آن یعنی مکان و چرایی انتخاب آن پی برد. از طرف دیگر وی قرار گرفتن تئاتر در محدودۀ جغرافیای شهری را نتیجۀ مقبولیت اجتماعی می&zwnj;داند.[2] بنابراین با تکیه بر نظر هاروی محتوای تئاترهای اجرایی و مقبولیت اجتماعی دو عاملی است که به ترتیب، اولی از مکان اجرای تئاتر تأثیر می&zwnj;پذیرد و دومی بر مکان اجرای تئاتر تأثیر می&zwnj;گذارد. بر اساس این دو عامل می&zwnj;توان احتمالاتی در مورد سیر نزولی ارزش شهری مکان&zwnj;های تئاتر و تغییر اکثریت مخاطبان آن بیان کرد.</p>
<p style="text-align: justify;">می&zwnj;توان این&zwnj;گونه تبیین کرد که با توجه به قرارگیری امروزۀ اکثر سالن&zwnj;های تئاتر در محدودۀ مرکز روبه پایین شهر، به نظر می&zwnj;رسد در محیطی فرهنگی&zwnj; و هنری&zwnj;تر اطراف دانشگاه&zwnj;های هنر قرار دارند که مبنی&zwnj;بر نظر هاروی انتظار می&zwnj;رود محتوای اجراها از این مکان&zwnj;ها تأثیر بپذیرد. اگر محتوای اجراها را شامل مواردی اعم از عوامل اجرایی و همچنین متن اجرا و امکانات صحنه بدانیم، در این محیط&zwnj;ها حتی تئاترهای دانشجویی با عوامل ناشناخته&zwnj;تر و امکانات کمتر نیز مشاهده می&zwnj;شود. اما در مقابل این مکان&zwnj;ها، برخی هم مانند تماشاخانۀ ایران&zwnj;شهر، تالار وحدت، تئاتر شهرزاد، تئاتر شهر و همین&zwnj;طور تئاتر پالیز که به تازگی تعطیل شد، با قیمت بلیت بالاتر و عوامل اجرایی شناخته&zwnj;شده&zwnj;تر و همین&zwnj;طور امکانات بیشتری وجود دارند که مخاطبشان اکثراً افراد مرفه جامعه هستند.[3] بنابراین به نظر می&zwnj;رسد که شرایط حال حاضر ایران در تحلیل هاروی یک استثناء محسوب می&zwnj;شود و نمی&zwnj;توان مقبولیت اجتماعی را صرفاً عاملی مؤثر بر مکان اجرای تئاتر دانست. حال باید دید چه اتفاقی منجر به این شده است که برخلاف اکثریت مخاطبان تئاتر که مرفهین جامعه هستند، مکان&zwnj;های اجرای تئاتر نسبت به گذشته که بهترین نقطۀ شهر بودند، سیر نزولی پیدا کرده است. برای این موضوع فرضیه&zwnj;هایی وجود دارد. برخی از مکان&zwnj;های مذکور در دورۀ پهلوی ساخته شده&zwnj;اند که آغاز پیدایش مفهومی به نام بالای شهر پایین شهر و به تبع آن مهاجرت ثروتمندان به بالای شهر بوده است. برخی از مکان&zwnj;های تکمیلی امروزه نیز به تبعیت از مکان&zwnj;های قدیمی و برای رقابت با آنها در این محله&zwnj;ها ساخته شده&zwnj;اند. فرضیۀ دیگر عدم توجه به این هنر به&zwnj;مثابۀ هنری که مکان مستقل خود را می&zwnj;طلبد، از سوی مسئولان ساخت&zwnj;وساز است؛ چنان&zwnj;چه ساخت مجتمع&zwnj;های تجاری نسبت به ساخت تئاترها در اولویت قرار دارد. همچنین بیشتر بودن طرفداران سینما نسبت به تئاتر عامل دیگری است که می&zwnj;تواند این بی&zwnj;توجهی را توجیه کند. علت این امر آن است که در اواخر دورۀ قاجاریه و جای&zwnj;گیری تئاترها در محلۀ دولت، علی&zwnj;رغم استفادۀ میرزا ابراهیم&zwnj;خان عکاس&zwnj;باشی از دستگاه سینماتوگراف، تئاتر یگانه هنر نمایشی مرسوم بود.</p>
<p style="text-align: justify;">&nbsp;</p>
<p style="text-align: justify;"><strong>منابع</strong></p>
<p style="text-align: justify;">- هاروی، جن. تئاتر و شهر. ترجمۀ سپیده خمسه&zwnj;نژاد. تهران: مروارید، ۱۳۹۲.</p>
<p style="text-align: justify;">&nbsp;</p>
</div>
</div>
<div style="padding-right: 80px;">۱. هاروی، تئاتر و شهر، ص۴۷.</div>
<div style="padding-right: 80px;">۲. هاروی، تئاتر و شهر، ص۴۸.</div>
<div style="text-align: justify; padding-right: 80px;">۳. از مکانی مانند هتل اسپیناس&zwnj;پالاس می&zwnj;گذریم؛ چون این سالن، مضاف&zwnj;بر اینکه اختصاصی تئاتر ساخته نشده است، بلکه در این محدودۀ جغرافیایی قرار نمی&zwnj;گیرد و از همه لحاظ استثناء محسوب می&zwnj;شود. بنابراین طبیعی است که آنجا فقط تئاترهایی روی صحنه رود که بازیگران آن به اصطلاح سلبریتی هستند.</div>