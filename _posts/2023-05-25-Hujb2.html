--- 
title: "روح زمین در انسان حلول می‌کند:  انسان، مکان و زمان در رمان نود و سه اثر ویکتور هوگو" 
authors: لیلا گلستانی 
types: blog 
featured: false
slug: Hujb2 
--- 
<p style="text-align: justify;">روح زمین در انسان حلول می&zwnj;کند. (۱)</p>
<p style="text-align: justify;">انسان، مکان و زمان در رمان نود و سه اثر ویکتور هوگو</p>
<p style="text-align: justify;">لیلا گلپایگانی</p>
<p style="text-align: justify;">در این جستار کوشش بر آن است که خوانشی از رمان نود و سه با نگاه به مکانمندی و زمانمندی انسان اواخر قرن هجدهم فرانسه ارائه شود. اینکه چگونه رمانی مانند نود و سه توانسته&zwnj;است زیست&zwnj;جهان و تأثیرپذیری متقابل انسان و مکان زندگی او را در زمانه&zwnj;ای خاص و چگونگی و حضور و ظهور فضای زیسته و تجربه انسانی از مکان را به تصویر بکشد. انقلابی که معنای مکان و زمان را دگرگون کرد، همه جهان را درنوردید و نظم کهن را زیر و رو کرد.&nbsp;</p>
<p style="text-align: justify;">رمان نود و سه آخرین رمان ویکتور هوگو است و به وقایع انقلاب فرانسه در سال ۱۷۹۳ می&zwnj;پردازد. سالی که در آن حوادث سرنوشت&zwnj;ساز و پر تلاطمی مانند جنگ&zwnj;های داخلی و خارجی، اعدام شخصیت&zwnj;های مانند لویی شانزدهم و ماری آنتوانت، دانتون، مارا و روبسپیر اتفاق افتاد.&nbsp;</p>
<p style="text-align: justify;">این رمان&zwnj; را می&zwnj;توان از زوایای مختلف چون ساختار روایی و...مورد بازخوانی قرار داد، اما آنچه من در این جستار در پی آنم، توصیفی از چگونگی آشکارگی مکان در رمان و به واقع گفتگوی میان انسان و مکان زندگی او در یکی از مهم&zwnj;ترین مقاطع تثبیت مدرنیته است. آشکار کردن نحوه بروز و ظهور زیست جهان یک دوره تاریخی خاص که خود را بیش از پیش در ادبیات و هنر نشان می&zwnj;دهد، به ما کمک می&zwnj;کند که بدانیم انسان آن دوره چه طرح&zwnj;افکنی نسبت به هستی داشته است و جهان چگونه برای او آشکار می&zwnj;شده&zwnj;است و مکانی که او تجربه می&zwnj;کرده است، چگونه در انتخاب&zwnj;های او و نگاهش به آنچه در افق آینده خودنمایی می&zwnj;کرد، تأثیر گذاشته است.</p>
<p style="text-align: justify;">مدرنیته و تأثیرات پسینی آن، باعث شده بود که روح زمانه و به تبع آن کالبد زندگی و روح مکان دگرگون شود و این دگرگونی در ادبیات نیز خود را نشان دهد و در عین&zwnj;حال، خود بر سرعت بخشیدن به تحولات جامعه یاری رساند.&nbsp;</p>
<p style="text-align: justify;">رمان، حکایت شورش منطقه بریتانی در شمال فرانسه است که رهبری آن را پرنس منطقه بریتانی، مارکی دولانتولاک به عهده دارد. او در این نبرد از انگلستان کمک می&zwnj;گیرد و در برابر او ویکنت فونتنه که نوه برادر مارکی و اشراف&zwnj;زاده جوانی به نام گوون است قرار دارد. گووَن با اینکه زیر نظر کشیشی به نام سیموردن تعلیم دیده و بزرگ شده است، به جوانی جمهوری&zwnj;خواه با عقاید آرمان&zwnj;گرایانه، اخلاق&zwnj;مدار و انعطاف&zwnj;پذیر تبدیل شده است که انسان را والاتر از تئوری و ایدئولوژی می&zwnj;داند. اما خود سیموردن به عنوان ضلع سوم شخصیت&zwnj;های رمان، انقلابی تندرو و عقل&zwnj;گرایی متعصب است که به آرمان&zwnj;های انقلاب بی هیچ چون و چرایی پایبند است. در جایی از رمان، هوگو می&zwnj;گوید که انسان بالاتر از جمهوری یا سلطنت است و به نظر می&zwnj;رسد این جمله مانیفست هوگو است که در چهره گوون تجلی یافته است.</p>
<p style="text-align: justify;">داستان با حرکت هنگی از نظامیان پاریسی به سمت جنگل&zwnj;های وانده برای سرکوب شورشیان بریتانی آغاز می&zwnj;شود. فضای وهم&zwnj;آلود جنگل از همان آغاز ترسیم می&zwnj;شود؛ نظامیان در میان درخت&zwnj;ها، زنی ژنده&zwnj;پوش به همراه سه فرزندش را پیدا می&zwnj;کنند که همسرش کشته شده و خانه&zwnj;اش در روستا به آتش کشیده شده است. زنی که تفاوت آبی(جمهوری&zwnj;خواه) و سفید(سلطنت&zwnj;طلب) را نمی&zwnj;داند و تنها مادر است و وقتی به اصرار از او می&zwnj;پرسند طرف کی هستی؟ می&zwnj;گوید با بچه&zwnj;هایم هستم. بعدها در طول رمان می&zwnj;بینیم که این زن استعاره&zwnj;ای است از وطن و کودکانش استعاره&zwnj;ای از آینده که نهایتا از دل آتش جنگ جان سالم به در می&zwnj;برند.&nbsp;</p>
<p style="text-align: justify;">در قسمت دوم رمان، مارکی دولانتولاک سوار بر کشتی شده و قرار است قسمتی از ساحل را با کمک عراده&zwnj;های توپ اشغال کند تا نیروهای انگلیسی از آن نقطه به بریتانی نفوذ کنند و به یاری سلطنت&zwnj;طلبان بشتابند. یکی از توپ&zwnj;ها به طرز دراماتیکی از کنترل خارج می&zwnj;شود و خسارت زیادی به کشتی می&zwnj;زند و نهایتا کشتی اسیر امواج و غرق می&zwnj;شود، مارکی به کمک یکی از ملوانان و سوار بر قایق خود را به ساحل وانده می.رساند و گدایی به نام تلمارش که شخصیت&zwnj;پردازی بسیار برجسته&zwnj;ای دارد و در مغاکی در جنگل زندگی می&zwnj;کند، او را نجات می&zwnj;دهد. نیروهای منطقه به مارکی می&zwnj;پیوندند و بسیاری از افراد هنگی که از پاریس آمده&zwnj;اند، از جمله زنی که همراه سربازان شده بود را تیرباران می&zwnj;کنند و کودکان زن به تلافی اسارت ولیعهد خردسال یعنی لویی هفدهم به دست انقلابیون، گروگان گرفته می&zwnj;شوند.</p>
<p style="text-align: justify;">در ادامه فضای داستان در پاریس و کنوانسیون می&zwnj;گذرد و اعضای برجسته کنوانسیون یعنی روبسپیر، مارا و دانتون تصمیم می&zwnj;گیرند کشیش سیموردن را با اختیارت تام به بریتانی بفرستند که بر کار گوون در صورت دستگیری لانتولاک نظارت کند. داستان با توصیف وانده و جنگل&zwnj;های بریتانی و مردم آن، توصیف پاریس و کنوانسیون و شخصیت سیموردن و گوون پیش می&zwnj;رود تا به نبرد نهایی می&zwnj;رسد که در قلعه خانوادگی گوون و لانتولاک یعنی تورگ درمی&zwnj;گیرد. قوای جمهوی&zwnj;خواه اکثریت دارند و سلطنت&zwnj;طلبان که تنها بیست نفرشان باقی مانده&zwnj;اند، در قلعه محاصره می&zwnj;شوند و نهایتاً شکست می&zwnj;خورند. کودکان زن هم در یکی از اتاق&zwnj;های قلعه که کتابخانه تاریخی خانواده است، بی&zwnj;خبر از همه جا در خوابند و قرار است در صورت حمله جمهوری&zwnj;خواهان قربانی شوند. بلاخره لانتولاک و چند تن از یارانش در پایان نبرد از راه مخفی قلعه فرار می&zwnj;کنند و قلعه را یکی از سلطنت&zwnj;طلبان آتش می&zwnj;زند.&nbsp;&nbsp;</p>
<p style="text-align: justify;">در این&zwnj;حال کاری از دست جمهوری&zwnj;خواهان که در پایین قلعه&zwnj;اند برنمی&zwnj;آید. اما لانتولاک در حین فرار صدای ضجه و فریاد مادر کودکان را می&zwnj;شنود و دوباره از راه مخفی به برج برمی&zwnj;گردد و به وسیله نردبانی که در کتابخانه قرار دارد، کودکان را به پایین می&zwnj;فرستد و خود را تسلیم می&zwnj;کند و در سیاهچال زندانی&nbsp; و به مرگ با گیوتین محکوم می&zwnj;شود. پس از نجات کودکان از سوی لانتولاک با به خطر انداختن جانش در صورتی که می&zwnj;دانست با این&zwnj; کار آینده سلطنت را به وضوح در معرض خطر جدی قرار می&zwnj;دهد، گوون دچار بحران وجودی می.شود چرا که عمویش انسانیت را به سلطنت ترجیح داد. گوون تصمیم می&zwnj;گیرد به خاطر این فداکاری اخلاقی، به دیدار عمویش در همان سیاهچال قلعه برود، شنل عمویش را بر دوش بیاندازد و گناه او را به گردن بگیرد و قربانی شود. پس از این کار روز بعد در کمال ناباوری و غم سربازان زیردست و با قضاوت سیموردن، گوون با گیوتین اعدام می&zwnj;شود. و رمان با سرنوشت تراژیک چوانی اخلاقی و آرمانگرا از اشراف که گذشته را رها کرد و راه جمهوری را برگزید و با فرار لانتولاک و خودکشی سیموردن به پایان می&zwnj;رسد.</p>
<p style="text-align: justify;">رمان نود و سه صدای انقلاب است و دگرگونی، صدایی که پژواکش از ویرانی باستیل در ۱۷۸۹ تا قریب به یک قرن بعد همه جهان را درنوردید و با خود تغییر دیدگاه&zwnj;ها و سیاست&zwnj;های ملی و جهانی، فلسفه، ادبیات و تفکر جدید، جنگهای طولانی، تغییر شغل&zwnj;های کهن و ایجاد شغل&zwnj;های جدید را به همراه آورد. انقلابی که موجب جنگ میان دو قسمت فرانسه شد، جنگی میان پاریس که روح جدید در آن حلول کرده بود و سرعت و شتابش هم نگرش و سیاست و هم زیست&zwnj;جهان مردم را تغییر می&zwnj;داد، با بخش دیگری که می&zwnj;خواست سکون و رازآمیزی گذشته را به هر قیمتی حفظ کند. جنگ گیوتین به&zwnj;عنوان استعاره&zwnj;ای از تغییر سریع و حذف گذشته که امکان جابجایی داشت و تا دل جنگلهای بریتانی نفوذ کرد، با برج فئودالی تورگ و سیاهچال رازآمیز و به ظاهر ایستا و نفوذناپذیرش. جنگ بورژوازی با فئودالیسم. پیر با جوان، شهر با روستا و...</p>
<p style="text-align: justify;">فضای اصلی رمان بر خلاف بینوایان یا داستان دو شهر دیکنز، در پاریس نمی&zwnj;گذرد، بلکه منطقه نفوذناپذیر بریتانی است که آخرین دژ مخالفان انقلاب است.</p>
<p style="text-align: justify;">رمان تنش&zwnj;های به وجود آمده در جامعه فرانسه در سال&zwnj;های انقلاب را نشان می&zwnj;دهد. انقلابی که در ادامه انقلاب صنعتی ۱۷۶۰ در انگلستان و ظهور مدرنیته و عصر روشنگری بود و صدای جمهور مردم شد. صدایی که این بار بر خلاف نمونه یونانی-رومی، دموکراسی را برای همه مردم می&zwnj;خواست و نظم کهن را برانداخت تا افراد بیشتری بتوانند تصویر آینده خود را در آن ببینند. طبیعی بود که از دل چنین تلاطمات و چشم&zwnj;اندازی که ترسیم می&zwnj;کرد، تفسیری نو از گذشته و حال و آینده سر برمی&zwnj;آورد. آدمیان رویایی مشترک یافتند و برخی با شتاب به سوی آن قدم برداشتند، برخی ترسیدند و به ریسمان گذشته چنگ زدند و گروهی دیگر کوشش کردند درهم&zwnj;تنیدگی زمان&zwnj;ها و پیچیدگی حرکت را ببینند و روایت کنند. اگر سیاستمداران از دسته اول و دوم بودند، هنرمندان و برخی فیلسوفان بیشتر از دسته سوم بودند. این کشاکش&zwnj;ها به درگیری و جنگ داخلی پس از انقلاب منجر شد. جنگی میان هواداران نظم کهن که به افرادی چون ادموند برک فیلسوف محافظه&zwnj;کار تأسی می&zwnj;جستند، انقلابیون نیز به دو دسته تندروتر و میانه&zwnj;رو تقسیم می&zwnj;شدند. سال ۱۷۹۳ سالی بود که درگیری&zwnj;ها و تصفیه&zwnj;های خونینی میان این سه گروه روی داد و رمان نود و سه روایتی درخشان از این فضا است.</p>
<p style="text-align: justify;">آنچه در خواندن آن برای من اندیشه&zwnj;برانگیز بود، متأثر از نگاه پدیدارشناسانه به معماری و شهر نحوه سکونت انسان فرانسوی قرن هجدهم و اوایل قرن نوزدهم، تأثیر شکل سکونت و تجربه زیسته با همه ابعاد آن، بر موقفی که شخص در برابر تغییرات جامعه آن زمان در حرکت به سمت مدرنیته اتخاذ می&zwnj;کند و دیالکتیک میان انسان و زیست&zwnj;جهان او در این دوره است.</p>
<p style="text-align: justify;">هوگو در این رمان همانند برخی کارهای دیگرش متأثر از انقلاب&nbsp; بوده است. شخصیت&zwnj;پردازی قهرمانان در رمان&zwnj; از پیچیدگی خاصی برخوردار است و خواننده هر آن می&zwnj;تواند با هر کدام از آنها، هم&zwnj;ذات&zwnj;پنداری کند. در این رمان هم تأثیر از روسو و نوستالژی بازگشت به طبیعت و تقدیس آن و پاکی و معصومیت کودکی را می&zwnj;توان پی گرفت، هم بازتاب نظرات آزادی&zwnj;خواهانه ولتر یا نظرات محافظه&zwnj;کارانه برک و هم عقلگرایی دکارتی، درست مانند زندگی و تجربه زیستن با همه تناقضاتش. اما به هر حال هوگو در این رمان متأثر از نگاه رمانتیک به ادبیات است. هرچند همین دیدگاه نیز با وجود نقدهایش به عقل&zwnj;گرایی صرف و رابطه انسان با طبیعت و.... خود ریشه در مدرنیته داشت.&nbsp; هوگو در جایی گفته بود: &laquo;حتی می&zwnj;توان رویا را محاسبه&zwnj;پذیر کرد. از راه علم است که ما زیبایی شعر، و زیبایی اجتماعی را محقق خواهیم کرد... در مرحله کنونی تمدن دقت مولفۀ ضروری شکوه و جلال است و ذوق هنری نه تنها از آن کمک می&zwnj;گیرد بلکه با رویکرد علمی کامل می&zwnj;شود&raquo;. (۲)</p>
<p style="text-align: justify;">رویکردی که متأثر از جنبش روشنگری و علم مدرن است، شاید شنیدن چنین سخنانی از هوگو باورپذیر نباشد. چرا که می&zwnj;بینیم خیالی که از قلم او بیرون تراویده، تناقضات عقل&zwnj;باوری را به خوبی به تصویر کشیده است.&nbsp;</p>
<p style="text-align: justify;">او شیوه&zwnj;های گوناگون زندگی در فرانسه آن زمان و تأثیرپذیری آنها از روح مدرن و طبیعت را بنا بر اعتقادی که بر تأثیر طبیعت بر انسان دارد به تصویر می&zwnj;کشد. همانطور که جنبه&zwnj;های پنهان و پیدای پاریس در رمان بینوایان به خوبی خود را نشان می&zwnj;دهد. شهر با همه آشوب و سرگیجه&zwnj;اش و آرامش و بی&zwnj;خبری در مناطق دورافتاده و تفاوتی که این دو مکان از نظر آشکارگی و سرعت زمان دارند، در رمان&zwnj;های هوگو و به&zwnj;ویژه رمان نود و سه حضور دارد.</p>
<p style="text-align: justify;">&nbsp;شهر و طبیعت خارج از آن برای هوگو موجودی زنده است، پدیده ای که زندگی در آن جریان دارد و نمی&zwnj;توان آن را همانند ابژه&zwnj;ای روانکاوانه مورد واشکافی قرار داد و باید پیچیدگی&zwnj;های آن را دید. جنگل، دره، کلیسا، برج و کوچه&zwnj;های درهم تنیده شهر، وجوهی از خود را بر ما آشکار و وجوهی دیگر را پنهان می&zwnj;کنند و در این به دیده آمدن و از دیده رفتن، با ساکنان رمان یعنی قهرمانان داستان گفتگو دارند.&nbsp;</p>
<p style="text-align: justify;">مکان، جایگاه کنش انسانی است و کنش انسانی مکان را روح می&zwnj;بخشد و بر پا می&zwnj;دارد. همانند دریای بیکرانی که همواره چیزهایی برای پنهان کردن دارد، مخاطب همواره وجوهی از مکان&zwnj;های رازآلود و کشف ناشده را با خود حمل خواهد کرد. کلیسای نوتردام یا شبکه فاضلاب پاریس یا جنگل&zwnj;های بریتانی و برج تورگ، همواره چیزی برای پنهان کردن از مخاطب دارند. راز از همانجا مخاطب را تسخیر می&zwnj;کند، بیرون می&zwnj;زند و ادامه می&zwnj;یابد و همان مسائل حل نشده و مکان&zwnj;های کشف&zwnj;ناشده هستند که رمان&zwnj;های هوگو را امروزه نیز خواندنی کرده&zwnj;اند.&nbsp;</p>
<p style="text-align: justify;">هوسمان جسم شهر پاریس را جراحی کرده بود، تا نور بر همه جا بتابد و همه چیز در برابر دید سراسربین انسان مدرن قرار گیرد، و این خود متأثر از توسعه&zwnj;گرایی فاوستی و حتی وجهی از آرزوهای سوسیالیست&zwnj;ها و آرمانشهرگرایان اولیه در حل مشکلات شهر بود، اما او تنها به وجه کالبدی شهر نظر داشت، و از استعاره علوم بهداشتی و زیست&zwnj;شناسی و جراحی برای شهر استفاده می&zwnj;کرد و این میراث تا امروز نیز ادامه دارد. برای روح شهر چه اتفاقی افتاد؟ روح مکان از دست رفت یا به شکل شِکوِه برای گذشته، نوستالژی و خواست بازگشت به ریشه&zwnj;ها و ... ادامه یافت؟ رازهایی که در گذشته ریشه داشتند به این راحتی قابل حذف نبودند و در همان دهه و دهه&zwnj;های بعد سر از ادبیات و تفکر و حتی نگاه به شهر و معماری و مرمت درآوردند تا به ما نشان دهند که روح مکان را نمی&zwnj;توان به راحتی نادیده گرفت.</p>
<p style="text-align: justify;">در اینجا لازم است مفهوم روح مکان و ارتباط آن با زیست&zwnj;جهان را از دید پدیدارشناسی معماری اندکی واشکافیم تا بتوانیم بازنمایی و بروز آن در رمان را بهتر درک نماییم.</p>
<p style="text-align: justify;">ادبیات در ظهور و بروز موضوع زیست&zwnj;جهان در فلسفه و سپس پدیدارشناسی معماری نقش برجسته&zwnj;ای داشته&zwnj;است و نوربرگ شولتز، معمارِ پدیدارشناس، معتقد است که فیلسوفان از ادبیات متأثر بوده&zwnj;اند. اینجاست که اهمیت خواندن رمان به ویژه رمان&zwnj;های کلاسیک که تغییرات شهرها متأثر از جنبش&zwnj;های مدرن را به&zwnj;خوبی نشان داده&zwnj;اند برای ما معماران و شهرسازان برجسته می&zwnj;شود: &laquo;بعضی از فیلسوفانی که به موضوع زیست&zwnj;جهان پرداخته&zwnj;اند، زبان و ادبیات را سرچشمه اطلاعات خود قرار داده&zwnj;اند. چرا که شعر و ادبیات قادر است آن کلیت&zwnj;هایی را که از علم دوری می&zwnj;گزینند، متمرکز سازند و نشان دهند که ما چگونه می&zwnj;توانیم فهم مورد نیاز خود را به دست آوریم&raquo; (۳)</p>
<p style="text-align: justify;">در این نحله تفکر به تأسی از هایدگر میان نحوه سکنی گزیدن و هویت فردی و اجتماعی آدمی پیوند معنادار برقرار است و از سویی نحوه سکونت ارتباط وثیقی با مفهوم روح مکان دارد.</p>
<p style="text-align: justify;">نوبرگ شولتز مفهوم روح مکان را از واژه رومی&nbsp; genius loci اخذ کرده است. این مفهوم به گوهر مکان اشاره دارد و برابر نهادی است که انسان باید با آن همنوا شود تا قادر به ارتباط درست با طبیعت و همنوایی با خصلت مکان برای برپایی معماری شود. (۴)</p>
<p style="text-align: justify;">در این دیدگاه هر مکانی دارای روح مخصوص به خود است و جغرافیا مفهومی کمی و قابل اندازه&zwnj;گیری نیست، بلکه مکان&zwnj;ها دارای معناهای انباشته&zwnj;ای هستند که آدمی در طول تاریخ سکونتش بر روی زمین، سعی در هم&zwnj;نوایی با این روح مکان داشته تا قادر به باشیدن باشد. مکان چونان بعدی وجودی تجربه می شود نه مفهومی ریاضی دارای بعد و امتداد، بلکه روح مکان همان گوهر مکان است. انسان مفاهیم تجربه شده و خصلت&zwnj;های مکان را گردآوری می&zwnj;کند تا برای خود یک تصویر جهان یا خرده جهان بسازد که جهان او را عینی می&zwnj;سازد. در برپاداری این خرده جهان آدمی متاثر از روح مکان است و در عین&zwnj;حال خود به آن روح می&zwnj;بخشد.&nbsp;</p>
<p style="text-align: justify;">به عبارتی نحوه فهم انسان از خصلت&zwnj;های طبیعی مکان، آن را به خصیصه&zwnj;های بنیادین انسانی(اگزیستانسیال&zwnj;ها) مرتبط می&zwnj;سازد. آدمی نیروهای طبیعت را به عنوان نیروهای زنده تجربه می&zwnj;کند و برپاداری مکان زیستش را بر مبنای این فهم پیش می&zwnj;برد. و این فهم متأثر از زیست&zwnj;جهان هر دوره تاریخی است. در این نگاه مکانی که آدمی برپای می&zwnj;دارد، صرفاً کارکرد ابزاری ندارد بلکه واجد ساختارهایی است که تجسد دهنده فهم انسان از محیط هستند. و همین محیط به نحوه زیست آدمی معنا می&zwnj;بخشد و آن را تحت تأثیر قرار می&zwnj;دهد. به&zwnj;عبارتی میان انسان و مکانی که برپا می&zwnj;دارد، همواره رابطه&zwnj;ای دوسویه و دیالکتیکی برقرار است و نحوه برپایی مکان خود متأثر از روح زمانه است.&nbsp;</p>
<p style="text-align: justify;">در رمان ۹۳ طبیعت بریتانی در شمال فرانسه در آن دوره تاریخی و همچنین ویژگی&zwnj;های پاریس متأثراز مدرنیته تصویر شده است. در این رمان هوگو به وضوح انسان اهل بریتانی را متأثر از روح مکان منطقه می&zwnj;داند و روح مکان را در پاریس به صورت جهانی آزاد و فارغ بال که در حال پوست&zwnj;اندازی است، به تصویر کشیده است.&nbsp;</p>
<p style="text-align: justify;">دگرگونی ناشی از انقلاب، در همه جای فرانسه با استقبال روبرو نشد، بخشی از جامعه کماکان نمی&zwnj;خواستند سلطنت و کلیسا را رها کنند. هوگو نبرد وانده را پیکار اندیشه محلی با اندیشه جهانی و پیکار محلی گرایی روستایی با میهن&zwnj;پرستی می&zwnj;داند. اما بریتانی چگونه جایی بود یا به عبارتی بریتانی در رمان چگونه تصویر شده است؟</p>
<p style="text-align: justify;">هوگو در رمان این ولایت کهن را به مردابی تشبیه می&zwnj;کند که چون آب راکد با جنب و جوش در تضاد است؛ &laquo;بادی که می&zwnj;وزید به وجدش نمی&zwnj;آورد، آشفته&zwnj;اش می&zwnj;کرد... هر بار که در مرکز یعنی پاریس، انگیزشی ایجاد می&zwnj;شد، این رویداد مردم بریتانی را به قیام وا می&zwnj;داشت؛ بگذارید آرام باشیم، از جان ما چه می&zwnj;خواهید؟ مرداب&zwnj;نشینان چنگکشان را برمی&zwnj;دارند و بیشه&zwnj;نشینان تفنگشان را، همه تلاش&not; های ما، ابتکار ما در قانون&zwnj;گذاری و تعلیم، دانشنامه&zwnj;های ما، فلسفه و نبوغ و افتخارات ما، به اورو (در بریتانی) که می&zwnj;رسید عقیم می&zwnj;ماند. بوته&zwnj;زار فائو در برابر محافل پرآشوب میادین شهرها شورش می&zwnj;کند&raquo;.(۵)</p>
<p style="text-align: justify;">روح مکان در بریتانی از دید هوگو اینگونه توصیف شده است:</p>
<p style="text-align: justify;">&nbsp;&laquo;جنگل&zwnj;های بریتانی مانند شهرهای تودرتو و درهم&zwnj;تنیده&zwnj;ای بودند که روشنگاه&zwnj;های اندکی به سوی آسمان داشتند. انگار درختان و ریشه&zwnj;های درهم&zwnj;تنیده&zwnj;شان آدمیان را تنگ در آغوش سکوت و سکون خود گرفته بودند. در زیر این جنگل&zwnj;ها چاه&zwnj;هایی برای مخفی شدن وجود داشت که دهانه&zwnj;هایشان را با شاخه و سنگ پوشانده بودند. ابتدایشان عمودی بود، سپس دهانه عریض می&zwnj;شد و به صورت افقی به اتاق&zwnj;هایی تاریک منتهی می&zwnj;شد. قدمت این مغاره&zwnj;ها شاید به روم باستان و تعقیب و گریزها و جنگ&zwnj;های مردم آن سرزمین می&zwnj;رسید. هرگاه جنگ می&zwnj;شد یا شرایط استثنایی پیش می&zwnj;آمد مردم به این مغاره ها پناه می&zwnj;بردند. در دوران جمهوری نیز مردم این ناحیه سر به شورش برداشتند و در تبانی با جنگلی که چنین اتمسفری برایشان فراهم کرده بود، به این پناهگاه&zwnj;ها پناه بردند. در این پناهگاه&zwnj;ها که شبکه&zwnj;ای ناشناخته از حجره&zwnj;ها، نقب&zwnj;ها و دالان&zwnj;ها بود، روستاییان تشکیلات نیرومند شورش چند ساله&zwnj;شان بر ضد جمهوری را سامان می&zwnj;دادند... به موقع از زیرزمین و از دالان&zwnj;های تاریک بیرون می&zwnj;آمدند و دوباره مانند کوتوله&zwnj;ها در داستان&zwnj;های شمال اروپا زیر زمین مخفی می&zwnj;شدند. جنگل&zwnj;های ناحیه با راه&zwnj;های پر پیچ و خم و پراکنده به هم وصل می&zwnj;شدند. کاخ&zwnj;های قدیمی به شکل دژ بودند و آبادی&zwnj;ها به شکل اردوگاه و مزارع محوطه&zwnj;های محصور. این شبکه&zwnj;ها و حصارهای درختان و آبکندها، جمهوری&zwnj;خواهان را به دام می&zwnj;انداخت. ارتباط میان مردم فرد به فرد و جنگل به جنگل و روستا به روستا بود&raquo;.(۶)</p>
<p style="text-align: justify;">هوگو در اینجا تٱثیر روح مکان بر مردم منطقه را آشکار می&zwnj;کند، از دید او: &laquo;شکل زمین انسان را به کارهای زیادی وامی&zwnj;دارد و بیش از آنچه تصور شود همدست انسان است. با مشاهدۀ برخی مناظر خشن، مایلیم انسان را بی&zwnj;گناه و جهان آفرینش را گناهکار بدانیم. گویی طبیعت محرکی خاموش است...&raquo;. (۷)</p>
<p style="text-align: justify;">&nbsp;شولتز نیز از قضا در کتاب روح مکان قسمتی را به توصیف ویژگی&zwnj;های خاص طبیعت شمال اروپا و بریتانی و تنوع در برجستگی&zwnj;ها و خصلت&zwnj;هایی چون وحشی بودن و بکر بودن جنگل&zwnj;های آن اختصاص داده است. از دید او صخره&zwnj;ها، حفره&zwnj;ها، بیشه&zwnj;زارها و چمنزارها و تپه&zwnj;ها و آشکارگی آسمان که از میان انبوه درختان به هم فشرده تجربه می&zwnj;شود، از ویژگی&zwnj;های خاص این منطقه است. در چنین طبیعتی، انسان با انبوهی از نیروهای طبیعی مواجه است. در پس هر تپه و صخره&zwnj;ای مکانی نو وجود دارد، ساختارها خرد و در هم تنیده&zwnj;اند و اسطوره&zwnj;هایی مانند کوتوله&zwnj;ها، عفریته&zwnj;ها یا ترول&zwnj;ها در چنین فضایی بارور شده&zwnj;اند. تا جایی که حتی امروز هم انسان شمالی این موجودات را در خود حمل می&zwnj;کند و زمانی که می&zwnj;خواهد &laquo;زندگی&raquo; کند شهر را ترک می&zwnj;گوید تا رمز و رازهای چشم&zwnj;اندازهای شمالی را تجربه کند، و بدین منظور به دنبال روح مکانی می&zwnj;گردد که باید برای به دست آوردن پایگاه وجودی آن را ادراک و تجربه کند. چنین جهانی تحت عنوان جهانی رمانتیک توصیف می&zwnj;شود. جهانی که تجربه آن انسان را به گذشته&zwnj;ای دور باز می&zwnj;گرداند و هم&zwnj;نوایی و همسویی با طبیعت در آن مهم است و فرد &laquo;مخفیگاه&raquo; خود را در طبیعت می&zwnj;جوید و خانه در آن به مثابه قلعه است.(۸)</p>
<p style="text-align: justify;">با خواندن این بخش از کتاب روح مکان شولتز و توصیف او از طبیعت بریتانی، متوجه همسویی میان توصیف او و هوگو می&zwnj;شویم.</p>
<p style="text-align: justify;">هوگو این روحیه تعصب بر سنن کهن را برآمده از افق&zwnj;های بسته ناحیه و همانند حفاظی از تاریکی در برابر روشنایی و جهالت در برابر حقیقت و عدالت، می&zwnj;داند. از دید او افق&zwnj;های باز روح آدمی را به سوی افکار بزرگ هدایت می&zwnj;کند و افق&zwnj;های بسته به سوی افکار حقیر و نبرد برای پیشرفت از همین جا آغاز می&zwnj;شود. منظور او از افق بسته سبک زندگی روستایی اهل بریتانی بود که ارتباط محدودی با مناطق جز خود داشت، معماری خانه&zwnj;ها صدها سال به یک شکل تکرار شده بود و عادت به شنیدن هر روزه زنگ کلیسا و تضرع در برابر محراب و پوشیدن لباس&zwnj;های یکسان که متأثر از نیاکان سلتی بود نسل به نسل تکرار می&zwnj;شد. رابطه فئودالی در تمام شؤون، قسمت مهمی از زیست&zwnj;جهان چنین انسانی بود؛&nbsp;</p>
<p style="text-align: justify;">&laquo;او عادت به سکوت و سکون عمیقی داشت که از طبیعتش به ارث رسیده بود. چه بسا ساعتهای متمادی در ساحل خلوتی می&zwnj;ایستاد و در سکوت به اعماق دریا گوش می&zwnj;داد&raquo;.(۱۳)</p>
<p style="text-align: justify;">اما آیا مگر همین مکان را انسان برای زیستن نمی&zwnj;سازد؟ آیا این مکان است که آدمی را می&zwnj;سازد یا آدمی است که مکان را برپای می&zwnj;دارد؟ به نظر می&zwnj;رسد که هوگو نیز مانند پدیدارشناسان، به رابطه دیالکتیکی میان مکان و انسان پرداخته است. به قول یان گل: &laquo;ابتدا ما شهرها را می&zwnj;سازیم و سپس شهرها ما را می&zwnj;سازند.&raquo; (۱۴)</p>
<p style="text-align: justify;">به عبارتی می&zwnj;توان گفت روح زمانه روشنگری که عقل را نقطه عزیمت فهم بشری می&zwnj;داند، هنوز در منطقه بریتانی راه نیافته است. برای همین سلطنت&zwnj;طلبان، محافظه&zwnj;کاران و حافظان نظم کهن و شوالیه&zwnj;گری، آنجا را آخرین قلعه دفاع خود قرار می&zwnj;دهند.</p>
<p style="text-align: justify;">جال چنین مردمی در این طبیعت اسرارآمیز، زیستی همساز با آن یافته بودند و تابیدن نور تغییر به چنین جنگلی برای روستایی اهل بریتانی که برج و قلعه قدیمی فئودالی را تنها گرانیگاه و نقطه اتکای این قلمرو بزرگ می&zwnj;دانست غیر قابل قبول بود. جنگ انقلابیون با چنین مردم و چنین طبیعتی بود، روشنگری می&zwnj;خواست آخرین نقاط اتکای نظام قدیم را به گورستان بفرستد و با ذهنیت چنین مردمی مبارزه کند. انقلاب و تغییر اجتناب&zwnj;ناپذیر بود و به زور و حتی ناخواسته راه خود را باز می&zwnj;کرد چرا که هر آنچه سخت و استوار است دود می&zwnj;شود و به هوا می&zwnj;رود. انقلاب در پی زدودن رازها و نور تاباندن به اعماق سیاهی بود که از قرون گذشته به ارث رسیده بود. وانده با جنگل&zwnj;های تودرتو و شبکه&zwnj;های تاریک زیرزمینی و مردمانی که به گذشته وفادار مانده بودند و قلعه&zwnj;ای نیمه ویران که نماد وانده و خانواده گوون بود، نتوانست در برابر این همه شور و حرکت مقاومت کند.</p>
<p style="text-align: justify;">از آن سو اگر اهالی بریتانی در همنوایی با طبیعتشان، در برهه انقلاب در برابر امواج انقلاب مقاومت کردند، روح مکان در پاریس متأثر از رنسانس، انقلاب صنعتی و انقلاب کبیر تغییر کرده و از تحولات کند و بطئی و مبتنی از سنت زیسته، دگرگونی&zwnj;ها در شهر در مقطع انقلاب شتاب روزافزونی گرفته&zwnj;اند که در رمان تصویر شده است.</p>
<p style="text-align: justify;">پاریس با همه جلوه&zwnj;های رنگارنگ و تضاد درونی شده&zwnj;اش، جلودار این تغییر بود و امواج انقلاب آن را درنوردیده بود. در این سال&zwnj;ها انسان پاریسی از اتاق&zwnj;های زیر شیروانی و کوچه&zwnj;های تنگ و تاریک به میان اجتماع آمده بود و زندگی نویی را با دیگران و در جماعت مشق می&zwnj;کرد.</p>
<p style="text-align: justify;">پاریس و حس مکان و حال مردمان در سال ۹۳ در رمان چنین توصیف شده است:</p>
<p style="text-align: justify;">&laquo;همه با هم زندگی می&zwnj;کردند؛ سر میزی که جلوی در بود غذا می&zwnj;خوردند. زن&zwnj;ها روی پلکان جلوی کلیساها می&zwnj;نشستند، نوار زخم&zwnj;بندی درست می&zwnj;کردند و مارسیز می&zwnj;خواندند. گذرگاه&zwnj;های مونسو و لوکزامبورگ میدان مشق شده بود و سر هر چهارراهی، در دکان&zwnj;های اسلحه&zwnj;سازی، کارگران سخت مشغول کار بودند... از هر زبانی تنها این کلام شنیده می&zwnj;شد: &laquo;صبر باید کرد، داریم انقلاب می&zwnj;کنیم.&raquo; همه چون قهرمانان لبخند می&zwnj;زدند. مانند آتنی&zwnj;ها در جنگ پلوپونزی به تماشاخانه می&zwnj;رفتند&raquo;.(۱۵)</p>
<p style="text-align: justify;">سلطنت فروپاشیده بود و شهر رنگ عوض می&zwnj;کرد، نشان&zwnj;های دربار و اشرافیت و مجسمه&zwnj;ها و تاج&zwnj;ها سر از کهنه&zwnj;فروشی&zwnj;ها درآورده بود. ظروف کلیسا به شرابخوری تبدیل شده بود، بساط میهمانی&zwnj; اشراف در تالارهای پر زرق و برق جمع شده بود و کنت&zwnj;ها و کنتس&zwnj;های باقی&zwnj;مانده برای امرار معاش به هر کاری دست می&zwnj;زدند. آری پاریس نجیب&zwnj;زادگان را از سالن&zwnj;های پرنور و وسیع به مغاک&zwnj;های تاریک پس رانده بود و ساکنان مغاک&zwnj;ها را صاحبان شهر و خیابان کرده بود. حتی نام خیابان&zwnj;ها و ماه&zwnj;ها عوض شده بود، رسوم کهن کنار زده می&zwnj;شد و با وجود سختی&zwnj;ها و قحطی&zwnj;ها، امیدی نو در جامعه موج می&zwnj;زد. به ویژه پس از دوره ده ماهه حکومت وحشت، صدای رقص و موسیقی از هر کوی و برزن بلند بود و اگر چه قرن جدید با شکست جمهوری و پادشاهی ناپلئون آغاز شد و دیری نپایید که اشرافیتی جدید در قالبی دیگر سربرآورد، اما باز هم روح تغییرخواهی پاریس در برابر آن ساکت ننشست و کمون پاریس را در سال ۱۸۴۸ رقم زد. چیزی برای همیشه تغییر کرده بود و آن خود تغییرناپذیری بود. روح پاریس هر حصاری را در هم می&zwnj;شکست و به سوی رهایی می&zwnj;رفت و این روند دهه&zwnj;ها طول کشید.</p>
<p style="text-align: justify;">&laquo;آری پاریس اینگونه جولان می&zwnj;داد: این شهر آونگ تمدن شده بود&raquo;.(۱۶)</p>
<p style="text-align: justify;">و این تغییرات سریع که خود را در سیمای شهر هم نشان می&zwnj;داد و در این رمان و سایر رمان&zwnj;های قرن نوزدهم به ویژه آثار بالزاک تبلور آن را می&zwnj;بینیم، و از سوی دیگر خشونت افسار گسیخته انقلابیون در حذف هر آنچه نشان از گذشته داشت و دید خطی به تاریخ و مکان، منجر به سربرآوردن نوعی نوستالژی و دلتنگی برای گذشته شد که خود را در ادبیات و هنر نشان داد. گفتمان محافظه&zwnj;کارانی که با انقلاب پس زده شده بودند، در قالب آثار رمانتیک&zwnj;ها و سپس در نهضتهای بازگشت به میراث تاریخی، درآثار هنری، حسرت از دست رفتن گذشته را به تصویر می&zwnj;کشید. اینجاست که از خود می&zwnj;پرسیم آیا به راستی آنچنان که سیموردن شخصیت ژاکوبین رمان ادعا می&zwnj;کرد، گذشته را می&zwnj;توان حذف کرد و به خاک سپرد؟&nbsp;</p>
<p style="text-align: justify;">این حس از دست رفتن نوستالژی و دلتنگی برای گذشته، به ویژه پس از تغییرات یکسان&zwnj;ساز هوسمان در پاریس در نیمه دوم قرن نوزدهم بیش از پیش خود را نشان داد. اما مگر نه آنکه تغییرات هوسمان نیز خود برآمده از دل همین روح تغییرخواهی انقلاب بود؟</p>
<p style="text-align: justify;">رمان نود و سه داستان رویارویی جمهوری با سلطنت، گذشته با نو، پاریس با بریتانی و البته رویارویی دو نوع جمهوری با یکدیگر است. یکی جمهوری که گذشته را به کل نفی می&zwnj;کرد، در حالی که خود با انواع تناقض&zwnj;های درونی مواجه بود و جمهوری وحشتی بود که در چهره سیموردن خود را نشان می&zwnj;داد و دیگری جمهوری مسالمت&zwnj;آمیزی که در پی حفظ ارزش&zwnj;های اخلاقی گذشته بود. سیموردن آن وجهی از انقلاب بود که با تخریب و گیوتین پیش می&zwnj;رفت و نوید آینده&zwnj;ای را می&zwnj;داد که با نابودی همه آنچه از گذشته مانده است به پیش می&zwnj;تازد. او دشمن انقلاب را دنیای قدیم می&zwnj;دانست. از دید او گذشته و اشرافیت و ارزش&zwnj;های آن مانند بیماری قانقاریا بودند که باید با بی&zwnj;رحمی یک جراح قطع شود و با خاتمه دادن به گذشته، به تمدن، برشی عمیق ولی لازم داده شود. اما گوون نجیب&zwnj;زاده&zwnj;ای که وفادار به ایده&zwnj;های انقلاب و در عین حال در پی حفظ برخی وجوه گذشته از جمله شوالیه&zwnj;گری، آزار نرساندن به کودکان و زنان و پیران و اسیران بود. از انقلاب به دنبال صلح بود و زیباترین کلمه بشری را گذشت می&zwnj;دانست. گوون با عمویش که نماد گذشته بود گفتگو می&zwnj;کرد و به خلاف سیموردن قائل به گفتگو با گذشته و نگاه انتقادی به آن بود. در سوی دیگر عمویش لانتولاک به عنوان نماد سلطنت با بی&zwnj;رحمی و انعطاف&zwnj;ناپذیری در پی حفظ گذشته بود ولی وقتی پای جای کودکان به میان آمد، این لانتولاک بود که متأثر از روحیه شوالیه&zwnj;گری، به میان شعله&zwnj;های آتش رفت تا کودکان و به&zwnj;عبارتی آینده را نجات دهد.</p>
<p style="text-align: justify;">اینجاست که آینده&zwnj;گرایی سیموردن نتوانست حافظ آینده باشد، بلکه گذشته خود، گاه حافظ آینده خواهد شد و این همان شکستن نگاه خطی به زمان است که در ادبیات مجال بروز می&zwnj;یابد.&nbsp;</p>
<p style="text-align: justify;">آخرین نبرد در برج خانوادگی گوون اتفاق افتاد. برجی که از قرن&zwnj;ها پیش با فرمی استوانه&zwnj;ای در گوشه بیشه بر جای ایستاده بود. این برج با فرم خود یادآور همان مغاره&zwnj;های زیرزمینی بریتانی بود، اما غاری که خود را از زمین بیرون کشیده و به&zwnj;عنوان نماد قدرت مردسالارانه وانده خودنمایی می&zwnj;کرد. در آن روزگار برج اگر چه نیمه ویران شده بود، اما هنوز برپای ایستاده بود و پناهگاه آخرین بازمانده&zwnj;های سلطنت&zwnj;طلب پس از نبرد بزرگ در شهر دُل و شکست آنها بود. برجی با اتاق&zwnj;های تو در تو و سیاهچالی که یادگار دوران فئودالی بود. شبیه به همان مغاره&zwnj;های زیرزمینی تودرتوی وانده. دژ قدیمی خاندان گوون، حافظ ورودی جنگل&zwnj;های وانده بود، برجی فتح نشدنی در دوره&zwnj;های گذشته با ظاهری زمخت و خشن که در کنار آن کاخ کوچکی برای اهل خانه قرار داشت و با پلی از روی رودخانه به دشت راه داشت. آخرین دفاع در این برج صورت گرفت، دژ تورگ به&zwnj;عنوان آخرین پناهگاه ایستای وانده در برابر گیوتین که نماد سیال انقلابیون بود و برای اعدام لانتولاک از پاریس به وانده حمل شده بود، شکست خورد و در آتش سوخت.&nbsp;</p>
<p style="text-align: justify;">هوگو در وصف برج تورگ آن را برآیند شوم گذشته&zwnj;ای می&zwnj;داند که در پاریس باستیل نماد آن بود... تورگ نماد سلطنت بود و گیوتین نماد انقلاب. رویارویی غم&zwnj;انگیزی بود، در یک طرف معماری پیچیده گوتیک، رعیت، ارباب، برده، سرور، عوام، نجیب&zwnj;زادگان، قوانین پر شاخ و برگ برگرفته از رسوم و... و در طرف دیگر چیزی ساده: ساطور! تورگ دیری در این دشت تنها بود. از میان کنگره&zwnj;هایش روغن و سرب داغ بر روی مهاجمان سرازیر می&zwnj;شد، کف سیاهچالهایش با استخوان&zwnj;های مردگان فرش شده بود. گذشته غم&zwnj;انگیز با چهره شومش در برابر جنگل قد برافراشته بود و در توحش بی&zwnj;رقیب بود، تا اینکه ناگهان در برابرش چیزی، حتی بیش از چیزی، کسی مهیب&zwnj;تر از خودش قد برافراشت و آن گیوتین بود. در آن زمین شوم این درخت شوم روییده بود. از زمینی که با عرق و اشک و خون آبیاری شده بود و آن همه گور و چاله و کمینگاه در آن حفر شده بود. از زمینی که در آن جنایات بسیاری رخ داده بود و بذرهای مهلک کاشته شده بود. از آن زمین ژرف در چنین روزی این ناشناس، این کینه&zwnj;جو، این دستگاه خونخوار سربرآورده بود و انقلاب نود و سه به دنیای کهن گفته بود: این منم! حال گیوتین می&zwnj;توانست به دژ بگوید من فرزند توام! تورگ در برابر این سازه هولناک حال عجیبی داشت، گویی از آن می&zwnj;ترسید. این تخته&zwnj;بند با آن قطعه آهنی سه گوشش برتر از آن توده سنگی مهیب و بدنام بود. دژ قدیمی، زندان قدیمی عمارت اربابی که روزگاری محکومان مثله شده در آن نعره می&zwnj;کشیدند،... بی&zwnj;حرمت و ویران، بی&zwnj;کنگره، بدترکیب و با شکوه و بی&zwnj;جان، گیج و گنگ از قرون مخوف، گذر هولناک زمان را می&zwnj;دید. دیروز در برابر امروز می&zwnj;لرزید و توحش قدیم هراس جدید را می&zwnj;دید و برمی&zwnj;تافت. آنچه به نیستی گراییده بود در برابر آنچه مهیب بود چشم می&zwnj;گشود. شبح به روح خیره مانده بود. (۱۷)</p>
<p style="text-align: justify;">برج تورگ نماد ایستایی و گیوتین استعاره&zwnj;ای است از انقلابی که در دوره وحشت با ابزار سیالش که مادام گیوتین نام گرفته بود، هر روز در میادین پاریس قربانی می&zwnj;گرفت و تا پای برج تورگ برای اعدام آخرین رهبر سلطنت&zwnj;طلبان رفته بود. سیموردن که در پی حذف یکباره تمامی وجوه گذشته و اعدام لانتولاک بود پس از اعدام گوون به دلیل دلبستگی شدیدی که به او داشت خودکشی کرد و این خودکشی به خلاف مرگ انتخابی و قهرمانانه گوون اوج نهیلیسم انقلابی سیموردن بود. در نهایت گذشته برخلاف آنچه سیموردن و ژاکوبین&zwnj;ها به دنبال آن بودند، به یکباره و سریع حذف نشد و ارزش&zwnj;های آن در قالب امپراطوری، بازگشت بوربون&zwnj;ها و... تا مدتها به حیات خود ادامه داد.</p>
<p style="text-align: justify;">با مقایسه نحوه مرگ گوون و مرگ سیموردن و نجات زندگی بچه&zwnj;ها از سوی لانتولاک و نجات لانتوناک از سوی گوون می&zwnj;توان به این نتیجه رسید که لانتوناک زندگی کودکان را نجات داد و در عوض زندگی خودش را پس گرفت. سیموردن دستور کشتن داد و در واقع خودش را کشت. اما گوون لانتوناک را نجات داد و خودش را قربانی کرد. گوون خودش را قربانی آینده ایده&zwnj;آل کرد. اینجاست که تناقض رمان در دید سراسر منفی به بریتانی نیز خود را نشان می&zwnj;دهد، آیا این بریتانی نیست که شخصیت&zwnj;هایی چون تلمارش دوره&zwnj;گردی که با آن دید فرای زمان و مکان که کاملا با روح جنگل هم&zwnj;نوا شده است، نجات&zwnj;بخش انسانیت است یا گوون که نماینده آینده ایده&zwnj;آل اخلاق&zwnj;مدار و در عین حال مدرن و پذیرای جمهوری است، یا مادری که استعاره&zwnj;ای از وطن است را تحویل داده و پاریس با همه جذابیت انقلابی&zwnj;اش، روبسپیر و مارا را نیز در خود پرورانده است؟</p>
<p style="text-align: justify;">نهایتاً این ادامه حیات گذشته و دیالکتیک انسان و مکان و زمان در قالب آثار ادبی و هنری نشان داد که انقلابیونی که با تیغه آهنینشان یا با بلوارکشی و تخریب نشانه&zwnj;های معماری کهن، به جای گفتگوی انتقادی با گذشته و حفظ وجوه مثبت آن و کنار گذاشتن وجوه منفی&zwnj;اش، در پی حذف یکباره آن بودند، نتوانستند به هدف خود دست یابند. گذشته را نباید حذف کرد چرا که از سویی به شکل قربانی باز&zwnj;می&zwnj;گردد و از سویی حذف همه رد گذشته از زندگی، امکان گفتگو با تاریخ را از آدمی می&zwnj;گیرد و در عین&zwnj;حال آینده نیز جدای از گذشته نیست. بلکه انسان موجودی تاریخمند و زمانمند است و به قول هایدگر گذشته خاص دازاین (آدمی) _ که این گذشته هماره گویای گذشته نسل او نیز هست_، از قفا او را دنبال نمی&zwnj;کند، بل پیشاپیش فراپیش او روان است. (۱۸)</p>
<p style="text-align: justify;">&nbsp;</p>
<p style="text-align: justify;">منابع:</p>
<p style="text-align: justify;">۱- هوگو ویکتور، نود و سه، ترجمه امید پارسایار، انتشارات هرمس، ۱۴۰۱، صفحه ۲۸۷.</p>
<p style="text-align: justify;">۲- هاروی،دیوید، "پاریس پایتخت مدرنیته"، ترجمة عارف اقوامی&zwnj;&zwnj;مقدم، تهران؛ نشر پژواک، ۱۳۹۲، صفحه ۳۴۹.</p>
<p style="text-align: justify;">۳- شولتز، نوربرگ، روح مکان، ترجمه محمدرضا شیرازی، انتشارات رخداد نو، ۱۳۹۴، تهران، صفحه ۱۸.</p>
<p style="text-align: justify;">۴- بنگرید به شولتز، روح مکان، صفحه ۲۳.</p>
<p style="text-align: justify;">۵- هوگو همان کتاب صفحه ۲۸۹.</p>
<p style="text-align: justify;">۶- هوگو همان کتاب صفحه ۲۶۶.</p>
<p style="text-align: justify;">۷- هوگو همان کتاب صفحه۲۸۷.</p>
<p style="text-align: justify;">۸- بنگرید به شولتز، روح مکان، صفحات ۶۶ تا ۶۷.</p>
<p style="text-align: justify;">۱۳- هوگو همان کتاب صفحه ۲۶۶.</p>
<p style="text-align: justify;">۱۴- گل، یان، " شهر انسانی"، ترجمه علی غفاری، لیلا غفاری، تهران؛ موسسه علم معمار، ۱۳۹۲، صفحه ۹.</p>
<p style="text-align: justify;">۱۵- هوگو همان کتاب صفحه ۱۴۷.</p>
<p style="text-align: justify;">۱۶- هوگو همان کتاب صفحه ۱۵۶.</p>
<p style="text-align: justify;">۱۷- هوگو همان کتاب صفحه ۵۷۳ و ۵۷۴.</p>
<p style="text-align: justify;">۱۸- هایدگر مارتین، هستی و زمان، ترجمه سیاوش جمادی، تهران: نشر ققنوس ۱۳۸۶، صفحه ۱۰۲.</p>