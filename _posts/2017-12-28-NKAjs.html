--- 
title: "روایتی از ساخت سی و سه پل" 
authors: shahidi 
types: blog 
featured: false
slug: NKAjs 
--- 
<p>چند روز پیش خبری در مورد سی و سه پل منتشر شد که خمی بر لبۀ نمایش افتاده، و البته زود جواب آمد که چیز جدید و جدی&zwnj;ای نیست. این خبر مرا به یاد نکته&zwnj;ای انداخت که سه چهار ماه پیش در همین باره فهمیدم و فهمش از چند نظر برایم بسیار آموزنده بود.</p>
<p>آن زمان در طی کاری با این موضوع روبرو شدم که سال ساخت سی و سه پل کاملاً در ابهام است. گزارش&zwnj;های متفاوت در چند منبعِ تاریخی سال اتمام بنا را از ۱۰۰۵ق تا ۱۰۲۱ق متغیر کرده بود. علی&zwnj;نقی کمره&zwnj;ای در شعری سال اتمام پل را ۱۰۰۵ق دانسته.[۱] حال آنکه اسکندر منشی می&zwnj;گوید شاه عباس در نوروز ۱۰۰۶ق به اصفهان آمد و خیابان چهارباغ را از دروازه&zwnj;دولت تا پای کوه&zwnj;صفه با پلی که این دو بخش را به هم وصل کند طرح&zwnj; انداخت.[۲] جابری انصاری هم می&zwnj;گوید پل در سال ۱۰۰۸ق در حال ساخت بود و در ۱۰۱۱ق به الله&zwnj;وردی&zwnj;خان سپرده شد تا تکمیلش کند.[۳] اما منجم یزدی که بسیار هم در ذکر تاریخ&zwnj;ها دقیق است می&zwnj;گوید پل در ۱۲ رجب ۱۰۱۱ق تکمیل شد.[۴] این تاریخ&zwnj;ها مرا گیج کرده بود که به منبعی نویافته رسیدم: جلد سوم افضل التواریخ نوشتۀ فضلی بیگ خوزانی که چند سال پیش به لطف دکتر چارلز مِلویل در یکی از کتابخانه&zwnj;های دانشگاه کمبریج پیدا شد. کتاب جزئیات شگفت&zwnj;انگیزی داشت اما حل معما را پیچیده&zwnj;تر کرد! در افضل التواریخ آمده که در ۱۰۱۶ق الله&zwnj;وردیخان داوطلبانه عهده&zwnj;دارِ تکمیل پل شد و تا پنج سال بعد، یعنی تا ۱۰۲۱ق، آن را به انجام رساند.[۴]</p>
<p>&nbsp;</p>
<p>چیزی که می&zwnj;فهمیدم یکی این بود که پل زودتر از تکمیل نهایی به بهربرداری رسیده بوده (چون در ۱۰۱۷ و ۱۰۱۸ق جشن&zwnj;هایی بر آن برپاشده بود). دیگر اینکه پل اول به دست شخص دیگری شروع و تا ۱۰۱۱ق ساخته شده بود؛ اما در ۱۰۱۶ الله&zwnj;وردیخان پروژه را به دست گرفت و ادامه داد. اما اگر پل در رجب ۱۰۱۱ کامل شده بود، چه چیز را ادامه داد؟</p>
<p>جواب این سؤال در گزارش سال ۱۳۴۹ش مرحوم دکتر شیرازی از مرمت پل پیدا شد. در این سال، تیم مرمتی کف پل را (که در اثر رفت و آمد ماشین&zwnj;های سنگینِ کارخانه&zwnj;های نساجی چهارباغ بالا آسیب جدی بود) باز کردند تا تقویت کنند. شیرازی در بررسی سازه تشخیص داد که دو بخش از پل با فاصلۀ زمانی اندکی به آن الحاق شده است؛ یکی سه دهانۀ جنوبی پل که ساختاری ظریف&zwnj;تر از باقی سازه دارد و دیگری پیاده&zwnj;&zwnj;راه&zwnj;های دو سوی مسیر اصلی. او نوشته&zwnj; که پیاده&zwnj;راه&zwnj;های سرپوشیدۀ روی پل فقط از سمت نما به سازه متصل است، و از سمت داخلی روی نخاله&zwnj;های گچ و شنی نشسته که پشت طاق&zwnj;های زیرین را پر می&zwnj;کند و اضافه می&zwnj;کند از همین روست که گذرگاه سرپوشیده نشست&zwnj;های گوناگون پیدا کرده و از از حالت تراز خارج شده است.[۶]</p>
<p>کنار هم چیدن این یافته&zwnj;ها تصویری تازه از ساخت پل به دستم داد: پل در سال ۱۰۱۱ق پلی دو طبقه بود؛ یک مسیر اصلی در بالا و یک مسیر زیرین. این پل کاروان&zwnj;رو بود و طول آن بسیار زیادتر از باقی پل&zwnj;های ایران. لاجرم در مسیر رفت و آمد وزش باد و صدای خروش آب (در فصل پرآبی) بسیار بود. احتمالاً همین کاروان&zwnj;ها را به سختی می&zwnj;انداخت یا باعث وحشت حیوانات می&zwnj;شد. (پوپ می&zwnj;گوید حفاظت حیوانات از وحشت آب مهم&zwnj;ترین فایدۀ دیواره&zwnj;های پل است.) در ۱۰۱۶ق الله&zwnj;وردیخان پیش&zwnj;قدم شد تا کارآیی پل را بهبود ببخشد؛ او گذرگاه&zwnj;های سرپوشیده را به همت معماری اصفهانی به نام میر جمال&zwnj;الدین محمد جابری بر پل افزود. یک سال بعد، زیر این طاق&zwnj;ها جشنی باشکوه برپا کردند:</p>
<p>&laquo;بعد از آمدن اعتمادالدوله، طرح جشن که پل زاینده&zwnj;رود که الله&zwnj;وردیخان شروع نموده به توفیق الهی {بعضی را} به اتمام رسانیده بود، انداخته، هفت شبانه&zwnj;روز صحبت و جشن بر تمامی اعیان و اکابر دارالسطنۀ صفاهان و فقرا و مساکین و رندان عالم گردید؛ به فراغت و جشن قیام نموده، هر صفه و ایوانی از عمارت بالای پل را به یکی از خوانین و سلاطین و مقربان داده، مجلس به مجلس و هنگامه به هنگامه آراسته گشت و در برابر یکدگر هریک صحبت&zwnj;آرا شده، رشک بستان جنان و روضۀ رضوان گردانیدند.&raquo;[۷]</p>
<p>این نخستین بار بود که به اهمیت کلیدی گزارش&zwnj;های مرمت در فهم تاریخ یک بنا پی بردم. به قول آقای ذات&zwnj;الله نیکزاد گزارش&zwnj;های مرمت تنها راه ما در دیدن بخش&zwnj;های پوشیدۀ بناست.[۸] بخش&zwnj;هایی که می&zwnj;تواند اطلاعاتی از روش و مراحل و دوره&zwnj;های ساخت بنا به دست دهد. فهم این نکته در ساخت سی و سه پل را مدیون دید دقیق دکتر شیرازی و تعهدش در ثبت دیده&zwnj;هایش&zwnj; هستم. یادش گرامی.</p>
<p>[۱] هنرفر، تاریخ بنای پل الله&zwnj;وردیخان، در هنر و مردم ش۱۰۹ (آبان ۱۳۵۰)، ص۴- ۹.<br />[۲] &nbsp;اسکندر بیگ منشی، عالم&zwnj;آرای عباسی، ج۱، ص۵۴۴و۵۴۵.<br />[۳] جابری انصاری، تاریخ اصفهان و ری و همۀ جهان، بی&zwnj;تا، حاشیۀ ص۱۹۰.<br />[۴] &nbsp;منجم یزدی، تاریخ عباسی یا روزنامۀ ملا جلال، ۱۳۶۶ش، ص۲۳۷.</p>
<p dir="ltr">[5] Khuzani, A Chronicle of the Reign of Shah &lsquo;Abbas. Vol1, p 466.</p>
<p>[۶] &nbsp;بی&zwnj;نا، سی و سه پل: تعمیرات انجام شده در ۱۳۴۹. ص۱۴.</p>
<p dir="ltr">[7] Khuzani, A Chronicle of the Reign of Shah &lsquo;Abbas. Vol1, p 483.</p>
<p>[۸] سخنرانی مورخ ۴/۱۰/۹۶ با عنوان سرگذشت گزارش&zwnj;نویسی مرمت در ایران. دانشگاه هنر اصفهان.</p>