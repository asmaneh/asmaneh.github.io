--- 
title: "جستجوی شواهد مادی صنایع تولید پارچه در خوزستان عهد ساسانی و اسلامی" 
authors: soroush 
types: blog 
tags: خوزستان,پارچه,صنایع تولید پارچه,تاریخ خوزستان,عهد ساسانی,شواهد مادی,صنایع ساسانی,آسمانه,مهرنوش سروش,مطالعات معماری ایران,تاریخ معماری,معماری ساسانی 
featured: false
featureImg: "/assets/img/posts/dY8zy.jpg" 
slug: dY8zy 
gallery: 
- image_path: "/assets/img/posts/dY8zy.jpg" 
  title: "جستجوی شواهد مادی صنایع تولید پارچه در خوزستان عهد ساسانی و اسلامی" 
- image_path: "/assets/img/posts/dY8zy-1.jpg" 
  title: "تصویر ۲" 
- image_path: "/assets/img/posts/dY8zy-2.jpg" 
  title: "تصویر ۳" 
- image_path: "/assets/img/posts/dY8zy-3.jpg" 
  title: "تصویر ۴" 
 
excerpt: "یکی از پیچیدگی‌های مطالعات سازه‌های تاریخی آبی فهم درست کارکرد آنهاست که چالشی مشترک در مطالعهٔ بسیاری از آثار معماری و مهندسی کهن است. این نوشتار کوتاه اشاره‌ای به آثار آبی تاریخی‌ای خواهم کرد که ممکن است کارکرد اصلی آنها صنعتی، به ویژه برای تولید پارچه، بوده باشد." 
--- 
<p style="text-align: justify;">یکی از پیچیدگی&zwnj;های مطالعات سازه&zwnj;های تاریخی آبی فهم درست کارکرد آنهاست که چالشی مشترک در مطالعهٔ بسیاری از آثار معماری و مهندسی کهن است. این نوشتار کوتاه اشاره&zwnj;ای به آثار آبی تاریخی&zwnj;ای خواهم کرد که ممکن است کارکرد اصلی آنها صنعتی، به ویژه برای تولید پارچه، بوده باشد. به رغم اینکه متون تاریخی از رونق صنایع پارچه&zwnj;سازی در خوزستان دورهٔ اسلامی و پیشینهٔ احتمالی آنها در دورهٔ ساسانی خبر می&zwnj;دهند، شواهد مادی&zwnj;ای از این صنایع در دست نیست. تولید پارچه در تمام مراحل،&zwnj; اعم از شستشوی مواد اولیه، رنگرزی، شستشوهای ثانویه، و إِعمال مواد تثبیت&zwnj;کننده به آب فراوان نیاز دارد. قابل تصور است که صنایع پارچه قدیم در کنار رودخانه&zwnj;ها مستقر بوده باشند. محصولات کشاورزی و صنایع پارچه&zwnj;سازی دو پایهٔ اقتصاد خوزستان در دورهٔ اسلامی بوده است. شهرهایی مثل شوشتر، شوش، عسکر مکرم، جندی&zwnj;شاپور، قرقوب، ... هر کدام به تولید انواعی خاص از پارچه و البسه شهرت داشتند. بقایای تأسیسات عظیم آبیاری&zwnj; که در خوزستان به جای مانده&zwnj;است، شامل کانال&zwnj;ها و سدها و سازه&zwnj;هایی با کارکرد نامعلوم، به صورت سنتی همیشه با محصولات آبی کشاورزی مرتبط دانسته شده&zwnj;اند. البته این مشکلی کلی در مطالعات تاریخ مهندسی آبی است که سازه&zwnj;&zwnj;های آبی تاریخی بلافاصله و بدون بررسی دقیق به آبیاری نسبت داده می&zwnj;شوند. در زیر سه مورد از مواضع و آثاری که ممکن است کارکردی غیر از آبیاری یا کارکرد مفروض کنونی داشته باشند ارائه می&zwnj;کنم.</p>
<p style="text-align: justify;">&nbsp;</p>
<p style="text-align: justify;">مورد اول کانال&zwnj;های آبرسانی منتهی به ویرانه&zwnj;های منسوب به ایوان کرخه است. از بالادست بنای آبی پای&zwnj;پل، که در حدود هشت کیلومتری شمال ایوان کرخه قرار دارد، کانال&zwnj;های بزرگی منشعب می&zwnj;شوند که آب را به اراضی غرب و شرق رود کرخه منتقل می&zwnj;کردند. این کانال&zwnj;ها را محققان پیشین، کانال&zwnj;های آبیاری دانسته&zwnj;اند. اراضی واقع در شرق کرخه شیب و وسعت لازم برای کشاورزی آبیاری را دارند. ولی اراضی مسطح غرب کرخه کم وسعت&zwnj;اند و شیب عمومی محدوده خلاف جهت آب در کانال&zwnj;های غرب رود است که این موضوع مهندسی آنها را پرهزینه&zwnj;تر و پیچیده&zwnj;تر می&zwnj;کند. اقتصادی&zwnj;نبودن این کانال&zwnj;ها را محققان شاهدی بر استفادهٔ حداکثری از اراضی کشاورزی در دورهٔ ساسانی دانسته&zwnj;اند تا جایی که حتی اراضی نامساعد نیز زیر کشت آبی برده شده&zwnj; بودند. ولی پژوهشگران نتوانسته&zwnj;اند توضیحی برای اندازهٔ بزرگ این کانال&zwnj;ها پیدا کنند. ابعاد این کانال&zwnj;ها متناسب با آبیاری زمستانه است زمانی که رودخانه&zwnj;ها بیشترین دبی را دارند. کشت زمستانه غالباً گندم و جو است که کانال&zwnj;کشی برای آبیاری آن در گذشته توجیح اقتصادی نداشته است. ظرفیت این کانال&zwnj;ها برای کشت تابستانه که هدف اصلی آبیاری قدیم است متناسب نیست زیرا دبی رودخانه کم است و تأسیساتی برای ذخیرهٔ&zwnj; آب در مبدأ کانال&zwnj;ها وجود ندارد. به عقیدهٔ نگارنده، فرضیهٔ دیگر در مورد این کانال&zwnj;ها می&zwnj;تواند آن باشد که کارکردی صنعتی داشته&zwnj;اند که کانال&zwnj;کشی برای استفاده از آب حداکثری رودخانه در فصل پرآبی را مقرون به صرفه می&zwnj;کرده&zwnj;است. تولید پارچه، به خصوص در نزدیکی شهر سلطنتی ایوان کرخه گزینه&zwnj;ای محتمل است. برای اختصار به همین کانال&zwnj;ها بسنده می&zwnj;کنم ولی کانال&zwnj;های دیگری نیز در شمال خوزستان هستند که ممکن است چنین کارکردی داشته&zwnj;اند. راستی آزمایی این فرضیه منوط به انجام پژوهش&zwnj;های میدانی و مقایسه&zwnj;ای است که بتواند تفاوت&zwnj;های مهندسی میان کانال&zwnj;های آبرسانی برای مصارف صنعتی و کانال&zwnj;های آبیاری را روشن&zwnj;تر کند.</p>
<p style="text-align: justify;">&nbsp;</p>
<p style="text-align: justify;">مورد دوم بقایای منسوب به نیایشگاه صابئین در شرق رود گرگر و شهر شوشتر است &nbsp;(تصویر ۱، ۲، ۴). صابئین یا منداییان پیروان یحیای تعمید دهنده هستند و مناسک مذهبیشان را در آب روان به جای می&zwnj;آورند. شهرهای شوشتر و دزفول در سده&zwnj;های هجدهم و نوزدهم میلادی مسکن جمعیت قابل توجهی از صابئیان بود ولی در اواخر سدهٔ نوزدهم مرکزیت آنها به اهواز و شهرهای دیگر در جنوب خوزستان منتقل شد. کتاب تذکرهٔ شوشتر که در اوایل قرن نوزدهم نوشته شده است به نیایشگاهی منتسب به صابئین اشاره نکرده است ولی ذکر می&zwnj;کند که این محدوده مرکزیت آنها بوده است. انتساب بقایای باستانی یادشده به نیایشگاهی مندایی بی&zwnj;اساس به نظر می&zwnj;رسد. احتمال دارد که این آثار، به دلیل تخریب و فراموش شدن کارکرد آبی&zwnj;شان، به محل نیایش منداییان که احتمالاً همنیجا یا در نزدیکی آن بوده است منتسب شده باشند. این مجموعه که در پایین دست بندی ویران شده به نام بند عیار قرار دارند، به وضوح متشکل از کانال&zwnj;ها و حوضچه&zwnj;هایی هستند که در گردهٔ سنگی طبیعی حفر و با مصالح ساختمانی تکمیل شده&zwnj;اند. در این حوضچه&zwnj;ها آثاری از دریچه&zwnj;هایی برای تخلیهٔ آب دیده می&zwnj;شود.&nbsp; این کانال&zwnj;ها و حوضچه&zwnj;ها به هیچ&zwnj;وجه نمی&zwnj;توانسته&zwnj;اند کارکرد آبیاری داشته باشد زیرا به اراضی آبیاری منتهی نمی&zwnj;شوند و به ظن قوی استفادهٔ صنعتی داشته است. ممکن است استفادهٔ این مجموعه در فرآوری محصولات کشاورزی با نیروی آب است که نگارنده تا کنون شاهدی برای آن در این محل پیدا نکرده است. صنایع مرتبط با پارچه مثلاً رنگرزی احتمال قوی دیگری است.</p>
<p style="text-align: justify;">&nbsp;</p>
<p style="text-align: justify;">مورد سوم از مواردی است که شواهد متنی می&zwnj;تواند ما را به جستجوی بقایای مادی صنایع پارچه برانگیزد. مقدّسی در گزارش سفر خود به محلی در نزدیکی پل قایقی (جسر) شوشتر اشاره می&zwnj;کند که قصّاران (ع. سفیدکنندگان پارچه) در آنجا پارچه&zwnj;های بافته شده را رنگزدایی می&zwnj;کردند. از جمع منابع متنی دیگر می&zwnj;دانیم که پل قایقی مهم شوشتر به احتمال قریب یقین در جوار پل&zwnj;بند شادروان قرار داشته است و محل مورد اشاره باید در نزدیکی شادروان باشد. در شمال شادروان آثار مختلفی هست که کارکردشان معلوم نیست. (تصویر ۱، ۳) حتی معلوم نیست چه بخش از این آثار دست ساز است و چه بخش از آن تغییر شکل سنگهای محل در اثر جریان آب است. در میان آثار شمال شادروان، عارضه&zwnj;ای که بیش از همه مورد توجه من است کانال زیرزمینی قنات-مانندی است که آب را از بالا دست رودخانه، از شمال شوشتر به اراضی غرب رود کارون و شوشتر می&zwnj;برد. در خوزستان به قنات&zwnj;های رودخانه&zwnj;ای سفته گفته می&zwnj;شود. از این سفته، کانال کوچکی منشعب می&zwnj;شود که آب را در شمال شادروان تخلیه می&zwnj;کند و پارچه شویی مورد اشارهٔ مقدّسی ممکن است کارکرد یا دست کم یکی از کارکردهای این آب جاری باشد. البته به همین میزان محتمل است که از آب پشت بند شادروان استفاده می&zwnj;شده و و دیگر بقایای شمال شادروان محل مورد اشاره بوده باشد.</p>
<p style="text-align: justify;">&nbsp;</p>
<p style="text-align: justify;">اگرچه درستی هیچ یک از این فرضیات در حال حاضر قابل اثبات نیست، این مثال&zwnj;ها نشان&zwnj;دهندهٔ طیف متنوع تأسیسات آبی است که ممکن است از صنایع کهن پارچه&zwnj;سازی خوزستان برجای مانده باشد. صنایعی که در متون تاریخی به کرات از آنها نام برده می&zwnj;شود ولی فهمی از ساختمان و فن&zwnj;آوری آنها نداریم. شناخت بهتر این موضوع از سویی نیازمند ذهنی باز است که در ماهیت همهٔ&zwnj; شواهد مادی، بدون پیش&zwnj;داوری، دقت کند و از سوی دیگر نیازمند فهم بهتر از صنایع مشابه و همزمان در دیگر نقاط دنیا که مرجعی برای امکان سنجی و ارزیابی آثار باشد.</p>
<p style="text-align: justify;">&nbsp;</p>