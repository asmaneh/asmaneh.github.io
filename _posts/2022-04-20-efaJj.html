--- 
title: "معماری هنر و معماری جادویی در شاهنامه | مهرداد قیومی بیدهندی، مونا بلوری‌ بزاز" 
authors: asmaneh 
types: bap 
categories: articles 
tags: مونا بلوری بزاز,مهرداد قیومی,معماری هنر و معماری جادویی در شاهنامه,شاهنامه و تاریخ معماری,اسطوره و معماری,اسطوره و تاریخ معماری,شاهنامه فردوسی 
featured: false
slug: efaJj 
--- 
<p style="text-align: justify;">در عالمی که فردوسی در شاهنامه تصویر کرده است، معماری (به معنای ساختن مکان زندگی انسان) جایگاه مهمی دارد. در این عالم، معماری بر دو نوع است: معماری برآمده از هنر و معماری برآمده از جادویی. معنای هنر در شاهنامه با معنای امروزی این واژه تفاوت دارد. هنر خاستگاهی ایزدی دارد و با نیکویی پیوسته است. در برابر آن، جادویی است که بدهنری و بددانشی و اهریمنی است. معماریِ هنر صفت&zwnj;های بهشتی دارد، دل&zwnj;آرا و جاودانه است. معماری جادویی صفت&zwnj;های دوزخی دارد و جای ماندن آدمیان و نیکوان نیست. معماری هنر بهترین شیوۀ شاهان فرهمند است و با آن فرّ و گوهر خود را نشان می&zwnj;دهند و آبادانی و نیکویی می&zwnj;گسترند. برخی از آنان، به پیغام سروش ایزدی، شهرهای جاودانه می&zwnj;سازند که جای جاودانان نجات&zwnj;دهندۀ جهان است.&nbsp;</p>
<p style="text-align: justify;">در گزارش شاهنامه از سرگذشت ایرانیان، معماری و هنر در گذر روزگار سیری فروکاهنده دارند. در آغاز این روزگار، در زمان چهار پیامبر-پادشاه نخستین، هنر متّصل به وحی خداوند است و هنرآموزان هنر را از ایزد و سروش فرا می&zwnj;گیرند و می&zwnj;گسترند و به دیگران می&zwnj;آموزند؛ اما با فرو افتادن جمشید و فراز آمدن ضحاک، که &laquo;هنر خوار شد جادویی ارجمند&raquo;، رفته&zwnj;رفته از حضور و شمار و تأثیر فرهمندان می&zwnj;کاهد. فرهمندان همچنان در میان&zwnj;اند و هنرهای جاودانه می&zwnj;کنند؛ اما پیوند با آسمان در آموختن هنر به قوت و کثرت پیشین نیست. حتی شاهان شهرها و بناهای مقدس را نه به پیام ایزدی، بلکه با تکیه بر مهارت و دانش برترین هنرمندان و دانشمندان جهان می&zwnj;سازند.&nbsp;</p>
<p style="text-align: justify;">معماری در شاهنامه از آسمان و آسمانیان تا زمین و قعر زمین و پیوستگان خاک را در بر می&zwnj;گیرد. معماری در شاهنامه آشکار و نهان، دیدنی و نادیدنی، خوب و بد، مینوی و اهریمنی است. نیکوان و هنرمندان و فرهمندان، معماری جاودانه می&zwnj;کنند و بدان و ددمنشان و دیوان، معماری جادُوانه.</p>
<p>- مهرداد قیومی بیدهندی و مونا بلوری بزاز. &laquo;معماری هنر و معماری جادویی در شاهنامه&raquo;. در فصلنامه علمی مرمت و معماری ایران، سال یازدهم، ش ۲۷، پاییز ۱۴۰۰.&nbsp;</p>
<p>اطلاعات بیشتر و دریافت مقاله: <a href="https://mmi.aui.ac.ir/article-1-786-fa.html&amp;sw=" target="_blank" rel="noopener">https://mmi.aui.ac.ir/article-1-786-fa.html&amp;sw=&nbsp;</a></p>
