--- 
title: "طبقۀ همکف یا اول؟" 
authors: tahmasbi 
types: blog 
featured: false
slug: PNpAz 
--- 
<p>شاید این رویداد برایتان آشنا باشد: به ساختمانی اداری یا پزشکی مراجعه کرده&zwnj;اید و به دنبال نشانی جایی می&zwnj;گردید، در برگۀ نشانی نوشته شده است طبقۀ اول، حالا شما به این فکر می&zwnj;کنید که منظورش اولین طبقه&zwnj;ای است که واردش شده&zwnj;اید یا آن را همکف حساب کرده و طبقۀ اول بالاتر است؟</p>
<p>وضعیتی دیگر را تصور کنید: وارد خانه&zwnj;ای قاجاری در یزد شده&zwnj;اید، پس از عبور از هشتی و راهرویی، که اندکی پایین&zwnj;تر از کوچه&zwnj;اند، وارد حیاطی می&zwnj;شوید که چند پله پایین&zwnj;تر است. دور تا دور حیاط فضاهایی می&zwnj;بینید که چند پله از سطح آن بالاترند، همچنین شماری پنجره در زیر آنها که متعلق به فضاهایی است که چندین پله پایین&zwnj;ترند. در این&zwnj;جا، آیا مثلاً اتاق پنج&zwnj;دری همکف محسوب می&zwnj;شود؟ اگر آری، با کدام کف هم&zwnj;تراز است؟ حیاط، کوچه، یا همان تراز خود فضا معیار است؟ حالا اگر این خانه در بوشهر باشد، چگونه آن را توصیف کنیم؟ در آن&zwnj;جا تراز نخستین فضاها هم&zwnj;سطح حیاط است و دیگر فضایی زیر آن نیست و روی آن یک یا دو طبقه قرار گرفته است. در شیراز، از نظر وضعیت تراز طبقات، دو گونه خانه وجود داشته است، یکی مانند خانه&zwnj;های یزد، و دیگری نزدیک به خانه&zwnj;های بوشهر، با این تفاوت که نخستین طبقه یکی دو پله پایین&zwnj;تر از حیاط است. اکنون اگر بخواهیم کتاب یا مقاله&zwnj;ای دربارۀ خانه&zwnj;های تاریخی ایران بنویسیم، آیا می&zwnj;توانیم طبقه&zwnj;ای را همکف بنامیم که در توصیف خانه&zwnj;های نقاط مختلف ایران مقصودمان را به درستی برسانیم؟ آیا اصطلاح طبقۀ منفی یک، که امروزه متداول شده است، در آن&zwnj;جا معنی دارد؟</p>
<p>در چند دهۀ اخیر، متداول بوده است که تا ارتفاع یک متر و بیست سانتی&zwnj;متر را طبقۀ همکف بنامند، اما اکنون مثلاً در شهرداری شیراز تراز مجاز برای همکف هشتاد سانتی&zwnj;متر است. از این رو، می&zwnj;توان پرسید که آیا نام&zwnj;گذاری طبقات معطوف به قوانین است؟</p>
<p>حال بنایی را در سطح شیب&zwnj;دار متصور شوید. وقتی می&zwnj;خواهید از ورودی اصلی وارد شوید، حدوداً دو متر را با پله بالا می&zwnj;آیید، هنگامی که به نخستین طبقه می&zwnj;رسید، ورودی دیگری را می&zwnj;بینید که با تراز پشت ساختمان هم&zwnj;سطح است، در این شرایط این طبقه قانوناً همکف است یا اول؟ وضعیت پیچیدۀ دیگر دربارۀ ساختمان&zwnj;هایی است که ورودی آن یکی دو پله بالاتر است و در آن&zwnj; فقط پله و یا آسانسور وجود دارد. از آن&zwnj;جا با یکی دو پله به پارکینگِ هم&zwnj;سطح کوچه می&zwnj;رسیم و با پیمودن حدوداً ده پله به طبقه&zwnj;ای که در آن واحد مسکونی یا اداری قرار دارد. با این وصف، تکلیف نام&zwnj; طبقۀ ورودی چه می&zwnj;شود؟</p>
<p>یکی از راه&zwnj;های تصمیم&zwnj;گیری در این باره رجوع به نوشته&zwnj;های پیشینیان ما برای توصیف بناها است. به نظر می&zwnj;رسد که &laquo;طبقۀ همکف&raquo; در فرهنگ و زبان فارسی عبارتی ساختگی و جدید باشد و نویسندگان و مورخان ایرانی از آن استفاده نمی&zwnj;کرده&zwnj;اند. مثلاً در دورۀ قاجار، فرصت شیرازی برای توصیف مدرسۀ خان شیراز، که دو طبقه بوده، از واژه&zwnj;های طبقۀ زیرین و فوقانی استفاده کرده است. البته این مبحث تاریخی به دقت و جست و جوی بیشتری نیاز دارد. در پایان، پیشنهاد من برای نام&zwnj;گذاریِ طبقات روی زمین &laquo;طبقۀ اول&raquo;، &laquo;دوم&raquo;، و غیره است و برای طبقات پایین&zwnj;تر از سطح زمین &laquo;زیرزمین اول&raquo;، &laquo;زیر زمین دوم&raquo; و غیره.</p>