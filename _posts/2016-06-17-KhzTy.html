--- 
title: "معماری بدون تاریخ هیچ است" 
authors: tavanaei 
types: blog 
tags: تاریخ معماری,تاریخ و معماری,فاطمه توانایی,آسمانه,مطالعات معماری ایران 
featured: false
slug: KhzTy 
excerpt: "چند روز پیش مدتی در پایانۀ تجریش منتظر بودم. تابلوی دو لتی آنجاست که پیش از آن روز برای من مصداقی از هزاران تابلوی راهنمایی و رانندگی سطح شهر بود، بدون ویژگی خاصی که آن را از بقیه متمایز کند." 
--- 
<div>
<div>
<p style="text-align: justify;">چند روز پیش مدتی در پایانۀ تجریش منتظر بودم. تابلوی دو لتی آنجاست که پیش از آن روز برای من مصداقی از هزاران تابلوی راهنمایی و رانندگی سطح شهر بود، بدون ویژگی خاصی که آن را از بقیه متمایز کند. این بار هم تابلو نبود که جلب نظر کرد؛ بلکه برخورد دو نفر با آن نظرم را جلب کرد. موتورسواری که موتور به&zwnj;نسبت نویی داشت آمد و موتورش را خاموش کرد و گوشه&zwnj;ای در آفتاب ایستاد. به سمت تابلو آمد و از بین دو لت تابلو که با فاصله&zwnj;ای از هم میخ شده بودند مقوا کارتون تاشده&zwnj;ای را بیرون کشید. با توجه به عکس روی مقوا حدس می&zwnj;زنم از صاحب مغازۀ مجاور پایانه گرفته بود، &zwnj;تای آن را باز کرد و آن را روی موتور براقش کشید تا موتورش از گزند آفتاب در امان بماند. چند دقیقه گذشت، پیرمردی که به نظرم از تاکسی&zwnj;ران&zwnj;ها بود به تابلو نزدیک شد و به فلزی که از عَلَم آن، زیر دو لت، اندکی بیرون زده بود کلیدی را آویزان کرد و رفت. من که حواسم به تابلو بود و از بغل میان دو تابلو را می&zwnj;دیدم فهمیدم کلید را کجا گذاشت، ولی بعید است کسی به این دقت به میان دو لت تابلو نگاه کند و کلید را پیدا کند و ببرد.</p>
<br />
<p style="text-align: justify;">***</p>
<br />
<p style="text-align: justify;">موتورسوار و پیرمرد صاحب&zwnj;کلید معمار بودند در بنیادی&zwnj;ترین معنایی که معمار دارد: خواهان زندگی بهتر وآگاه به امکاناتی که محیطشان پیش رویشان گذاشته است و نظم&zwnj;دهنده به &laquo;آن&raquo; محیط برای تحقق آن خواست.</p>
<br />
<p style="text-align: justify;">وظیفۀ معمار ساختن مکانی است که زندگی بهتر و انسانی&zwnj;تری را میسر کند. معمار مسئول است که در امروز و اینجا تصرف کند و امروز و اینجا را به جایگاهی برای بهتر زیستن بدل کند،&nbsp;<a href="http://old.asmaneh.com/#/feed/5753c453db37beb57beb1069" target="_blank" rel="noopener">به قول استادمان دکتر حجت اینجا را بهشت کند</a>. بهبود وضعیتی که میراث گذشته است؛ خوب یا بد، دل&zwnj;پسند یا دل&zwnj;آزار؛ جز با شناخت آن میسر نیست. خواه وضعیتی را که در آنیم بستاییم یا آن را آشفته و دل&zwnj;آزار خطاب کنیم، باید بپذیریم اینْ وضعیتی یگانه و زمانمند و مکانمند است و گذشتۀ آن است که توضیح می&zwnj;دهد این هستی یگانه که محل زیستن ماست چگونه است و چرا چنین است که هست. &nbsp;این وضع واقعیِ گریزناپذیر با همۀ ویژگی&zwnj;هایش ظرف تحقق خواست&zwnj;ها و آرزوهای ما برای زندگی بهتراست؛ برای تحقق بهشت باید ظرف واقعی تحققش را شناخت.</p>
<br />
<p style="text-align: justify;">بدون شناخت امروز و اینجا، بدون &laquo;تاریخ اکنون&raquo; [۱] تصرف معمارانه در محیط و بهبود آن ممکن نیست. معماری بدون تاریخ هیچ است.&nbsp;</p>
</div>
</div>
<div style="text-align: justify;">۱. تعبیری است از میشل فوکو</div>