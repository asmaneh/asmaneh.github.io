--- 
title: "از بام و درِ قصه‌ها؛ روز و شبِ یوسف" 
authors: pouresmaiel 
types: blog 
tags: قصه,معماری در قصه,معماری و قصه,روز و شب یوسف,تاریخ معماری,معماری و ادبیات,معماری در ادبیات,آسمانه,مریم پور‌اسماعیل,مطالعات معماری ایران,محمود دولت‌آبادی 
featured: false
featureImg: "/assets/img/posts/bYKgj.jpg" 
slug: bYKgj 
gallery: 
- image_path: "/assets/img/posts/bYKgj.jpg" 
  title: "از بام و درِ قصه‌ها؛ روز و شبِ یوسف" 
 
excerpt: "در وادی تاریخ معماری، دورهٔ پهلوی اول تداعی‌گر زمانی است که رضاشاه پهلوی قلم انضباط و مدرنیزاسیون خود را بر پیکرهٔ شهرهای کهن کشید و انسجام اندام‌واره‌شان را به یک‌باره گسست. تا این قلم‌کشیدن‌ها و مدرنیزاسیونِ رضاشاهی خط رشد خود را بپیماید و مدرنیزاسیون پدری، در دورهٔ پسر ادامه یابد، و آنچنان ادامه یابد تا چهرهٔ شهرها به کلی تغییر کند، در بازه‌ای از زمان و در پاره‌ای جای‌ها، تغییرْ جای خود را به خدشه و به‌هم‌ریختگی داد." 
--- 
<p style="text-align: justify;">در وادی تاریخ معماری، دورهٔ پهلوی اول تداعی&zwnj;گر زمانی است که رضاشاه پهلوی قلم انضباط و مدرنیزاسیون خود را بر پیکرهٔ شهرهای کهن کشید و انسجام اندام&zwnj;واره&zwnj;شان را به یک&zwnj;باره گسست. تا این قلم&zwnj;کشیدن&zwnj;ها و مدرنیزاسیونِ رضاشاهی خط رشد خود را بپیماید و مدرنیزاسیون پدری، در دورهٔ پسر ادامه یابد، و آنچنان ادامه یابد تا چهرهٔ شهرها به کلی تغییر کند، در بازه&zwnj;ای از زمان و در پاره&zwnj;ای جای&zwnj;ها، تغییرْ جای خود را به خدشه و به&zwnj;هم&zwnj;ریختگی داد. اگر بپذریریم که ساختار یک شهر و ساختار نظام اجتماعیِ آن&nbsp;بر یکدیگر واقع&zwnj;اند، در گذار از اجتماع سنتی به اجتماع مدرن،&zwnj; و در گذار از شهر سنتی به شهر مدرن، منطقاً باید در جستجوی نقاطی از آشوب در زمان و مکان بود. یکی از این نقاط آشوب را در&nbsp;روز و شب یوسف1&nbsp;می&zwnj;شود یافت.</p>
<p style="text-align: justify;">یوسفْ پسرکی نوبالغ است. اهل محله&zwnj;های اطراف راه&zwnj;آهن تهران، در اوایل دههٔ پنجاه خورشیدی. مثل نوجوانیِ همهٔ ما، میان کودکی و بزرگسالی آونگان است. برای او کودکی یعنی خانه، کلاس قرائت قرآن و خواندنِ گلستان، قدر نهادن به مادر، و خوف و رجای پدر، و در عوض، بزرگسالی برای او یعنی رفتن به دلِ آشوب شهر، درآوردن پول و رفتن به سلمانی و اصلاح صورت، یعنی زن همسایه خفته بر پشت بام، و غیرت خواهر که دیگر در خانه نمی&zwnj;مانَد؛ زیباست و در شهر آفتابی می&zwnj;شود. پنداری، او تبلور نوجوانیِ اجتماع ایران است در گذار از سنت&zwnj;ها و پاگذاشتن به آشوب مدرن&zwnj;شدن.</p>
<p style="text-align: justify;">یوسف مشکلی دارد که روزش را چون شب&zwnj;اش تاریک کرده است. او اسیر وهمی از واقعیت است؛ &laquo;سایه&zwnj;ای دنبال&zwnj;اش بود2&raquo;. او واقعیت خشن محیط&zwnj;اش را در هیبت مردی &laquo;نوعی&raquo; می&zwnj;بیند؛ &laquo;دست&zwnj;های چاق با انگشت&zwnj;های کوتاه، دست&zwnj;هایی که مثل گوشت ماندهٔ گاو کبود باید باشند. رگ&zwnj;های دست&zwnj;ها توی گوشت&zwnj;ها گم باید باشند. پشت دست&zwnj;ها، روی ساق، بازو، سینه و سردوش&zwnj;هایش باید خالکوبی باشد. خال&zwnj;های کهنه و کمرنگ. کمر شلوارش لابد گشاد است، و تسمه&zwnj;ای که محکم روی شکمش بسته شده، دور خشتک و جلوی شلوارش را چین انداخته و پاچه&zwnj;هایش تنگ است. سر زانوهایش کثیف و چرب باید باشند. شاید ساییده هم شده باشند. نخ&zwnj;نما شده. این دستمالی که همیشه به دور پنجه&zwnj;ها و مچش پیچانده، چقدر چرک باید باشد؟ آب دماغ و دهن، چرک عرق و چربی ... به نظر یوسف می&zwnj;رسید که این مرد، سال&zwnj;هاست همین رخت&zwnj;ها را به تن دارد3&raquo;. او این مرد را مدام در پیِ خود می&zwnj;بیند، می&zwnj;بیند؟ حس&zwnj;اش می&zwnj;کند، با گوشت و پوست خود، سنگینی وجود چنین مردی را حس می&zwnj;کند. همین&zwnj;که از آستانهٔ در پا به کوچه می&zwnj;گذارد، مرد را حس می&zwnj;کند؛ گنده بود &laquo;یا اینکه شب و سایه-روشن کوچه&zwnj;ها او را گنده، گنده&zwnj;تر می&zwnj;نمود؟4&raquo;. یوسف کوچه را خوش نمی&zwnj;داشت؛ &laquo;کوچهٔ استاد دراز و تاریک و کم&zwnj;نور بود، مثل یک دالان دراز و بی&zwnj;انتها بود این کوچه. باریک و ناهموار بود. یک جوی کج&zwnj;وکوله هم داشت که همیشه آب غلیظ و گندیده&zwnj;ای در آن به کندی پیش می&zwnj;رفت. می&zwnj;مخید. پر از لوش و لجن. مثل یک مار، سیاه و ناخوش. از کجا می&zwnj;آمد؟5&raquo;. آستانهٔ در را یوسف خوش می&zwnj;داشت. آستانهٔ در برای آن سایه، مثل بسم&zwnj;الله بود برای ازمابهتران؛ &laquo;همین&zwnj;که یوسف پا به گودیِ در خانه می&zwnj;گذاشت، گم می&zwnj;شد6&raquo;. یوسف خیابان را نیز خوش داشت. خیابان روشن بود و یوسف می&zwnj;دید و دیده می&zwnj;شد.<br />مشکل او از کدام نقطهٔ واقعیت زندگی او آب می&zwnj;خورَد؟ ظاهراً&zwnj; از جنایتی که در حق هم&zwnj;بازی&zwnj;اش، علی&zwnj;اکبر، در خرابه&zwnj;ای رخ داده بود؛ &laquo;نمی&zwnj;توانست بدانَد چه چیزی، نیرویی او را به خرابه&zwnj;ها، به شترخوان می&zwnj;کشاند. به زاغه&zwnj;ها، به دالان&zwnj;های کهنه و تاریک و پیچ&zwnj;درپیچ. به آن&zwnj;جاها که از دیوارهایش، از خاکش هراس می&zwnj;جوشید. شب بود. بوی جسد علی&zwnj;اکبرِ همسایه می&zwnj;آمد7&raquo;. جنایتی که آن سایه انجام داده بود.</p>
<p style="text-align: justify;">به نظر می&zwnj;رسد، تیرگی روز و شب یوسف ناشی از فقدان چیزی است که در زبان دانشگاهی اهالی معماری و شهرسازی، از آن با عنوان فضاهای قابل دفاع8&nbsp;یاد می&zwnj;شود؛ فضاهایی که در گذار از بستر سنتی&zwnj;اش به بستری مدرن، از میان رفت و زمین و زمان را برای کودکی چون یوسف، چنین تیره و ناامن کرد. نقش طراحی محیطی در ایجاد امنیت و کاهش جرم و جنایت، نخستین بار در علوم اجتماعی مطرح شد9&nbsp;و پس از آن نیومنِ معمار آن را با مفهوم فضای قابل دفاع به عرصه معماری آورد. این مفهوم، با مفاهیمی در حوزهٔ علوم اجتماعی چون سرمایهٔ اجتماعی10&nbsp;و پایش اجتماعی11&nbsp;در ارتباط است. در بسترِ طراحی محیط، سرمایهٔ اجتماعی را می&zwnj;توان به عنوان آن حس مسئولیت و احساس اعتمادی دانست که میان اعضای یک اجتماع کوچک پدیدار می&zwnj;شود و آن&zwnj;ها را در مقابل ورود بیگانه، حساس می&zwnj;کند. پایش اجتماعی را نیز می&zwnj;توان نظارت و کنترلی دانست که اعضای این گروه، بر روی فضاهایی اعمال می&zwnj;کنند که آن را در مالکیت خود می&zwnj;بینند یا به آن احساس تعلق دارند. نظام اجتماعی سنتی و به تبع آن، محلهٔ سنتی سازوکار پایشیِ خود را داشت: تعیین قلمرو میان &laquo;من&raquo; و &laquo;دیگری&raquo;، سلسله&zwnj;مراتب مشخص و کارآمد اجتماعی و فضایی، تفکیک میان فضاهای عمومی، نیمه&zwnj;عمومی، نیمه&zwnj;خصوصی و خصوصی، آشنایی، فامیلی یا منافع مشترک تجاری میان اعضای یک اجتماع محلی که اعتماد و نظارت به همراه داشت، آبادانی فضایی و پویایی آن و بسیاری ویژگی&zwnj;ها از این دست، محلهٔ سنتی و شهر سنتی را به فضایی قابل دفاع تبدیل کرده بود. گذار جامعهٔ ایران از جامعه&zwnj;ای سنتی به مدرن، و تأثیرات فضایی این گذار، سازوکار اندام&zwnj;وارهٔ پایش اجتماعی و در نتیجه، فضاهای قابل دفاع را مختل کرد. بازتاب&zwnj;اش را در قصهٔ یوسف می&zwnj;توان دید.. آدم&zwnj;های قصهٔ یوسف با یکدیگر نه نسبتی دارند و نه آشنایی؛ بیگانه&zwnj;اند. آن&zwnj;ها اعتمادشان را به یکدیگر از دست داده&zwnj;اند و مسئولیت&zwnj;شان در قبال زندگی یکدیگر بسیار کم است؛ از رفتار زن همسایه بر پشت بام، تا عربده&zwnj;کشی مردِ مست همسایه در نیمه&zwnj;های شب؛ از استادِ قرآن و گلستانِ یوسف که جویای حال بدش نمی&zwnj;شود، تا &laquo;سیدصفی&raquo; که برای دسته&zwnj;ای بلیط بخت&zwnj;آزمایی از یوسف سجل می&zwnj;خواهد. اجتماعی بی&zwnj;مرز، بی&zwnj;مسئولیت و بی&zwnj;اعتماد. فضا نیز حال و روزی خوش&zwnj;تر از این ندارد؛ خیابان&zwnj;های شلوغ و پرنورِ مدرن، در کنار کوچه&zwnj;های کم&zwnj;عرض، طویل و عقیم&zwnj;ماندهٔ قدیم. خرابه&zwnj;ها خرابه&zwnj;ها خرابه&zwnj;ها که جان می&zwnj;دهد برای دیده&zwnj;نشدن، برای وقوع جرم. در یک کلام: سنتی که سازوکار اجتمای-فضایی خود را از کف داده، و مدرنیتی که هنوز قوام نیافته است. شهری که نه سنتی است و نه مدرن. آدم&zwnj;هایی که نه در قید سنت مانده&zwnj;اند و نه شهروندان قانون&zwnj;مدار یک اجتماع مدرن&zwnj;اند.</p>
<p style="text-align: justify;">حاصل این ناامنی برای یوسف چیست؟ خرید چاقوی ضامن&zwnj;دار، ایجاد امنیتْ با همر&zwnj;نگ دشمن شدن. پناه بردن به دشمن، از ترس او، و بزرگ&zwnj;شدن؛ نه در وادی خِرد، در وادی عصبیت و دشمنی.</p>
<p style="text-align: justify;">اگر هنوز هم این مسئله در اجتماع ما به نوعی دیگر، و از جنسی دیگر پابرجا باشد، باید به آن پنجرهٔ روشن بیاندیشیم: &laquo;چرا یوسف به این پنجره کشیده می&zwnj;شد؟ این را خودش هم نمی&zwnj;دانست. چرا آن آدم را دوست داشت و در قلب&zwnj;اش محترم می&zwnj;شمرد؟ چرا دلش می&zwnj;خواست روزی، جوری پیش بیاید که بتواند ببیندش؟ نخ ناپیدایی یوسف را به این پنجره مربوط می&zwnj;کرد. شاید از این رو که حس می&zwnj;کرد می&zwnj;تواند برایش حرف بزند؟ که می&zwnj;تواند برایش بگوید که احساس ناامنی می&zwnj;کند؟ که چه&zwnj;جور می&zwnj;ترسد؟ و این ترس چه&zwnj;جور پکرش کرده است؟ شاید فکر می&zwnj;کرد که او بتواند راهی جلوی پایش بگذارد؟ او که پنجره&zwnj;اش تا صبح روشن بود، لابد حال و حوصلهٔ گوش&zwnj;دادن به حرف&zwnj;های یوسف را داشت. چه پنجرهٔ کهنه و قدیمی&zwnj;ای، انگار این نور نارنجی و این پنجره به هزارها سال می&zwnj;رسید. یوسف خیال می&zwnj;کرد که یک بار دیگر هم پیش از این به دنیا آمده و این پنجره و این مرد را دیده بوده است. یک مرد، یک پنجره، یک چراغ12&raquo;.</p>
<p style="text-align: justify;">پی&zwnj;نوشت:</p>
<p style="text-align: justify;">(1)&nbsp;&nbsp;&nbsp; روز و شب یوسف. محمود دولت&zwnj;آبادی. انتشارات نگاه. تهران: 1383.</p>
<p style="text-align: justify;">(2)&nbsp;&nbsp;&nbsp; روز و شب یوسف، ص 11.</p>
<p style="text-align: justify;">(3)&nbsp;&nbsp;&nbsp; همان، ص 12.</p>
<p style="text-align: justify;">(4)&nbsp;&nbsp;&nbsp; همان،&zwnj; ص 11.</p>
<p style="text-align: justify;">(5)&nbsp;&nbsp;&nbsp; همان، ص 13.</p>
<p style="text-align: justify;">(6)&nbsp;&nbsp;&nbsp; همان، همان.</p>
<p style="text-align: justify;">(7)&nbsp;&nbsp;&nbsp; همان، ص 72.</p>
<p dir="ltr" style="text-align: justify;">(8)&nbsp;&nbsp; Defensible Spaces</p>
<p style="text-align: justify;">(9)&nbsp;&nbsp;&nbsp; تأثیر محیط بر وقوع جرم را نخستین بار جرم&zwnj;شناسی با نام سی ری جفری مطرح کرد.</p>
<p dir="ltr" style="text-align: justify;">(10)&nbsp; Social Capital</p>
<p dir="ltr" style="text-align: justify;">(11)&nbsp; Social Monitoring</p>
<p style="text-align: justify;">(12)&nbsp;&nbsp; همان، ص 35.</p>
<p style="text-align: justify;">&nbsp;</p>
<p style="text-align: justify;">&nbsp;</p>