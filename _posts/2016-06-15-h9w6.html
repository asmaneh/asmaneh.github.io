--- 
title: "علم جال" 
authors: soltani 
types: blog 
featured: false
featureImg: "/assets/img/posts/h9w6.jpg" 
slug: h9w6 
gallery: 
- image_path: "/assets/img/posts/h9w6.jpg" 
  title: "علم جال" 
- image_path: "/assets/img/posts/h9w6-1.jpg" 
  title: "تصویر ۱" 
 
--- 
<div>
<div>
<p>اولین یادداشت این وبلاگ قرار بود مدت&zwnj;ها پیش نوشته شود. وقتی دوستان عزیز متولی راه&zwnj;اندازی وبلاگ تماس گرفتند و از ما خواستند که مطلبی بنویسیم موضوعات مختلفی به ذهنم آمد. اما همان&zwnj; روزها به موضوع خیلی جالبی برخوردم و تصمیم گرفتم یادداشتی دربارۀ آن بنویسم.</p>
<p>از آن زمان مدت زیادی گذشت و با زحمات دوستان اساس وبگاه گذاشته شد و دوباره قرار شد نوشتن یادداشت&zwnj;ها را شروع کنیم. برای همین دوباره یاد آن موضوع افتادم و این بار عزمم را جزم کردم که به انجامش رسانم. برای این کار باید نسخه&zwnj;ای خطی از کتابخانه&zwnj;ای معتبر می&zwnj;گرفتم. کتابخانه نسخۀ خطی را نداد و موضوع منتفی شد. اما بعد فکر کردم که شاید نوشتن یادداشتی برای طرح موضوع بی&zwnj;فایده نباشد. شاید گفتن این داستان سبب پی&zwnj;گیری دیگران و گشایشی در آینده شود:</p>
<p>روزی مشغول جستجو در اینترنت بودم و به تعدادی عکس از کتابخانۀ آیت&zwnj;الله مرعشی نجفی رحمة الله علیه برخوردم. این عکس&zwnj;ها را در کنار توضیحی در معرفی این کتابخانه را می&zwnj;توانید <a href="https://www.mehrnews.com/photo/2431465/%da%a9%d8%aa%d8%a7%d8%a8%d8%ae%d8%a7%d9%86%d9%87-%d8%a8%d8%b2%d8%b1%da%af-%d9%86%d8%b3%d8%ae-%d8%ae%d8%b7%db%8c-%d8%a2%db%8c%d8%aa-%d8%a7%d9%84%d9%84%d9%87-%d8%b4%d9%87%d8%a7%d8%a8-%d8%a7%d9%84%d8%af%db%8c%d9%86-%d9%85%d8%b1%d8%b9%d8%b4%db%8c-%d9%86%d8%ac%d9%81%db%8c">اینجا</a>&nbsp;ببینید.</p>
<p>تصاویری است از مخازن کتابخانه و برخی نسخه&zwnj;ها داخل ویترین. یکی از این تصاویر به نظرم جالب آمد چون اشکال عجیب و غریبی داشت! (تصویر ۱) پایین نسخه در معرفی آن نوشته بودند&nbsp;علم جال&nbsp;نوشتۀ شمس&zwnj;الامرا محمد فخرالدین در هندسه به زبان فارسی به تاریخ ۱۲۴۴ ق. علم جال دیگر چیست؟! به گوشم نخورده بود. در فهرست نسخه&zwnj;های خطی وبگاه آقابزرگ&nbsp;علم جال&nbsp;را جستجو کردم؛ مشخصات نسخه <a href="http://www.aghabozorg.ir/showbookdetail.aspx?bookid=175826">این</a> بود.</p>
<p>&laquo;کتاب يك مقدمه و پنج مقاله و يك خاتمه دارد. مقدمه در تعريف جال، مقالۀ اول در اصطلاحات و اسماء دارای دو فصل. مقالۀ دوم در كشيدن جال&zwnj;های مثلث، دارای چهار فصل. مقالۀ سوم در كشيدن جال&zwnj;های مربع، دارای سه فصل. مقالۀ چهارم در كشيدن جال&zwnj;های مثمن، دارای دو فصل. مقالۀ پنجم در كشيدن جال&zwnj;های متفرقه. خاتمه در اشكال مستقيمه و پرگاری.&raquo;</p>
<p>علم جال را در گوگل جستجو کردم. چیز مربوطی نیافتم جز یکی دو مورد که به همین نسخه مربوط بود. در&nbsp;لغت&zwnj;نامۀ دهخدا&nbsp;جستجو کردم. &laquo;جال مطلق دام و تله را گویند و به عربی فخ و شباک خوانند.&raquo; این بخش آخر تنها چیز مرتبط به تصاویری بود که دیدم؛ سؤالم این بود که علم جال دربارۀ چیست؟ به چه دردی می&zwnj;خورد؟ بر اساس آنچه در معرفی نسخۀ خطی در فهرست کتابخانۀ آیت&zwnj;الله مرعشی نجفی آمده بود به نظر می&zwnj;رسید که این موضوع بی&zwnj;سابقه نبوده است:</p>
<p>&laquo;ترسيم اشكال هندسی جال (سطحی از اتصال و تقاطع خطوط مستقيمه و منحنيه پركاری كه از جهت اضلاع آن سطح پيدا شده با همديگر متصل و ملاقی متقاطع شوند شكلي مأنوس الطبع حادث گردد.) كه بيشتر جنبه تزيينی دارد، بروش قدما و متأخرين و با اختصار در يك مقدمه و پنج مقاله و يك خاتمه گزارش شده است.&raquo;</p>
<p>&nbsp;سعی کردم روی عکس (تصویر ۱) دقیق&zwnj;تر شوم و متن آن را بخوانم کیفیت تصویر خیلی بد بود. در سطر آخر به جملۀ جالبی برخوردم، همۀ آن را نتوانستم بخوانم اما بخشی از آن بسیار مهم بود: &laquo;و مصرف این جال در فرش&zwnj;بندی از سنگ [...] و این جال هم از مؤلف است.&raquo;</p>
<p>آیا جال علم ترسیم طرح&zwnj;های کف&zwnj; بناهاست؟ بنا بر توضیحی که در این جمله داده است دست&zwnj;کم یکی از کاربردهای جال همین است.</p>
<p>پس از آن سعی کردم تصویری از نسخۀ خطی کتاب&nbsp; را بدست آورم. نامه&zwnj;ای به کتابخانه نوشتم و درخواست دادم. پس از پیگیری گفنند چون حاج آقا مشغول کار روی این نسخه هستند و می&zwnj;خواهد آن را چاپ کند نمی&zwnj;توانند این نسخه را در اختیار کسی قرار دهند. اینکه حاج آقا کیست و کتاب کی چاپ می&zwnj;شود را خدا می&zwnj;داند.</p>
<p>قدری هم دربارۀ مؤلف جستجو کردم. &nbsp;ظاهراً مؤلف کتاب دیگری به نام&nbsp;شمس &zwnj;الهندسه&nbsp;دارد. این کتاب به فارسی است و نسخه&zwnj;ای از آن در کتابخانۀ مجلس موجود است.&nbsp;</p>
<p>خدا را شکر نسخه&zwnj;های کتابخانۀ مجلس قابل بارگیری است. نام کامل مؤلف کتاب ـ با توجه به توضیحات معرفی نسخه ـ محمد فخرالدین بن ابوالفتح خان تیغ جنگ ملقب به شمس الامرا است. در دیباچه دربارۀ مؤلف آمده است:</p>
<p>&laquo;مؤلف این رساله محمد فخرالدین خان المخاطب به شمس&zwnj;الامرا غفرالله له و لوالدیه&raquo;. با بررسی کتاب&nbsp;شمس&zwnj;الهندسه&nbsp;می&zwnj;توان به نکات بیشتری دست یافت. در خصوص نسبت هندسه و معماری در دیباچه چنین آمده است:</p>
<p>&laquo;قابل فهم هرکس از طالبان مبتدیان نموده خصوص زیاده از همۀ خلایق کاریگرانی را که علم آنها متعلق به اعمال هندسی است فایدۀ عظیم بخشیده چون معماران و اوستادان اهل عمارت و [؟] و مصوران و نجاران و اهل نقشه و غیره.&raquo;</p>
<p>امیدوارم بعداً بتوانیم این موضوع را پیگیری کنیم.</p>
<p>&nbsp;</p>
</div>
</div>