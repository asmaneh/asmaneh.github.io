--- 
title: "در بر گرفتن امر مقدس در هنر اسلامی؛ جلد ششم سالنامۀ انجمن ارنست هرتسفلد| لورنز کورن و چیدِن ایورِن (و.)" 
authors: asmaneh 
types: bap 
categories: book 
tags: هنر اسلامی,تاریخ هنر,لورنز کورن,انجمن ارنست هرتسفلد,مطالعات اسلامی 
featured: false
featureImg: "/assets/img/posts/MqPkE.jpg" 
slug: MqPkE 
gallery: 
- image_path: "/assets/img/posts/MqPkE.jpg" 
  title: "در بر گرفتن امر مقدس در هنر اسلامی؛ جلد ششم سالنامۀ انجمن ارنست هرتسفلد| لورنز کورن و چیدِن ایورِن (و.)" 
 
--- 
<p>اسلام به منزلۀ دین تا چه حدّی به هنر و فرهنگ مادی خاور میانه و شمال افریقا شکل داده است؟ در مقابل، دین اسلام چگونه از هنر و فرهنگی مادی اثر پذیرفته است؟</p>
<p>در یازدهمین گردهمایی سالانۀ انجمن ارنست هرتسفلد، محققانی ذیل عنوان &laquo;در بر گرفتن امر مقدس&raquo; همین پرسش&zwnj;ها را به بحث گذاشتند و از طریق مثال&zwnj;هایی از نسخه&zwnj;های خطی قرآن و خوشنویسی و شمایل&zwnj;های سلطنتی و مکان&zwnj;ها و بناهای مذهبی به موضوع تقدس و امر مقدس پرداختند. در این مجلد ۹ تا از موردپژوهشی&zwnj;های آن گردهمایی را می&zwnj;خوانیم که موضوعشان از زیارت&zwnj;گاه&zwnj;ها و بیرق&zwnj;های دوران متقدم اسلامی است تا بحث&zwnj;هایی که دربارۀ استفاده یا محافظت از بناهای مذهبی در دوران حاضر وجود دارد.</p>
<p>در پیشگفتار کتاب می&zwnj;خوانیم:</p>
<p>از اواخر سدۀ نوزدهم دانشوران حوزۀ مطالعات اسلامی بیش از پیش اسلام را نه فقط به منزلۀ یک دین که به منزلۀ فرهنگی فراگیر فهم کردند که&nbsp; همۀ جنبه&zwnj;های جامعه&zwnj;ای را در بر می&zwnj;گرفت که به آن صفت &laquo;اسلامی&raquo; می&zwnj;دادند. این نگاه به اسلام که آثار کارل هاینریش بکر در سدۀ بیستم نمونۀ مهم آن است را می&zwnj;شود به موازات نظریه&zwnj;های امیل دورکیم دانست که بنیان شکل&zwnj;گیری جوامع پیشامدرن را دین می&zwnj;انست. اگرچه تاریخ هنر اسلامی در درجۀ اول به این رابطه نمی&zwnj;پردازد، تلویحاً بر این ایده بنا شده است که اسلام پدیده&zwnj;ای فرهنگی است. این ایده را می&zwnj;شود در شیوه&zwnj;ای که مورخان هنر و باستان&zwnj;شناسان دوران اسلامی حوزه&zwnj;های مطالعه&zwnj;شان را اصطلاح کرده&zwnj;اند مشاهده کرد: بی&zwnj;آنکه لزوماً از این بپرسند که عناصر دینی تا چه درجه&zwnj;ای عاملی حیاتی در تاریخ فرهنگی جوامع &laquo;اسلامی&raquo; بوده است، این گروه از دانشوران به هنر و فرهنگ مادی&zwnj;ای می&zwnj;پردازد که در اصل از مکان&zwnj;ها و دوره&zwnj;های تاریخی&zwnj;ای که تحت تسلط اسلام قرار داشت نشأت گرفته است.</p>
<p>با انتخاب &laquo;امر مقدس&raquo; به منزلۀ کانون تمرکز در یازدهمین گردهمایی انجمن بر یکی از جنبه&zwnj;های ضروری دین تمرکز شد. تجربۀ امر مقدس و امور ضدّ مقدس و&nbsp; الحادی، چنان که میرچا الیاده و امیل دورکیم بنیادهای اصلی دین دانسته&zwnj;اند، به&zwnj;طور مشابهی در دین اسلام نیز طی تاریخ آن ظهور پیدا کرده است. دوتایی&zwnj;های بسیار رایجی چون دنیا و دین بر این مبنا بسیار گویا هستند، همچنین است اصطلاحات متفاوتی که بر امر مقدس دلالت می&zwnj;کند، از جمله: قدّوس و حرم. ممکن است در پژوهش&zwnj;ها دربارۀ&nbsp; برابری اصطلاحات متفاوت عربی&zwnj;ـ&zwnj;اسلامی وضوح کافی وجود نداشته باشد. تفاوت معمایی&zwnj;ای که میان قدوس و حرم هست و نیز رابطۀ آنها با مبارک و محروس و مکرم و منور و مطهر باید روشن شود. با این حال، واضح است که جست&zwnj;وجوی مفهوم تقدس و حرمت&nbsp; در هنر و فرهنگ مادی اسلامی به منزلۀ عواملی با اهمیتِ بالا در جوامع اسلامی کاری باارزش است.</p>
<p>&nbsp;</p>
<p dir="ltr" style="text-align: left;"><strong>Encompassing the Sacred in Islamic Art</strong></p>
<p dir="ltr" style="text-align: left;"><strong>Jahrbuch der Ernst Herzfeld-Gesellschaft e.V. Vol. 6</strong></p>
<p dir="ltr" style="text-align: left;">Lorenz Korn und &Ccedil;iğdem İvren (eds.)</p>
<p dir="ltr" style="text-align: left;">Reichert Verlag, 2020</p>
<p>&nbsp;</p>
<p><span style="background-color: #ffffff; color: #4d5156; font-family: Roboto, arial, sans-serif; font-size: 14px; text-align: left;">&ndash; </span>اطلاعات بیشتر دربارۀ کتاب و ملاحظۀ فهرست مطالب:</p>
<p dir="ltr" style="text-align: left;"><a href="https://reichert-verlag.de/en/series/history_of_art_series/kunstgeschichte_beitraege_zur_islamischen_kunst_und_archaeologie/9783954904488_beitraege_zur_islamischen_kunst_und_archaeologie-detail">https://reichert-verlag.de/en/series/history_of_art_series/kunstgeschichte_beitraege_zur_islamischen_kunst_und_archaeologie/9783954904488_beitraege_zur_islamischen_kunst_und_archaeologie-detail</a></p>