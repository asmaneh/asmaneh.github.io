--- 
title: "معماری در تراز ماده: کاشی‌های کاشیکارِ برج آزادی" 
authors: saboori 
types: blog 
tags: کاشی‌کاری,برج آزادی,کاشی,تاریخ معماری,ماده,نگار صبوری,مطالعات معماری ایران,آسمانه 
featured: false
slug: z6bxr 
excerpt: "تکتونیک یاری‌گرِ معماران خواهد بود تا در برابرِ تمایلِ معاصر به تبدیلِ معماری به کالای مصرفی مقاومت کنند.
کنت فرامپتون" 
--- 
<div>
<div>
<p style="text-align: justify;"><em>تکتونیک یاری&zwnj;گرِ معماران خواهد بود تا در برابرِ تمایلِ معاصر به تبدیلِ معماری به کالای مصرفی مقاومت کنند.</em><br />کنت فرامپتون</p>
<p style="text-align: justify;">زمانی که بلقیس دامنش را بالا گرفت اسیرِ جادوی معماری شده بود. تدبیرِ معماری کاری کرده بود که زمین در نظرِ او چون آب نمایان شود. دامانِ این روایتِ افسانه&zwnj;ای تا روزگاران گسترده ماند. خورنق، کاخِ افسانه&zwnj;ای سمنار، در شبانه&zwnj;روز به سه رنگ درمی&zwnj;آمد. با آفتاب و ابر و هوا، زرد و سپید و زنگی می&zwnj;شد. نور در آن چون جامی از آب و پاره&zwnj;ای از گوهر می&zwnj;رقصید. معنای کاشی و آبگینه در این افسانه&zwnj;ها آشکار می&zwnj;شود. افسانه&zwnj;هایی که از معماری سنگین و ساخته با گل و سنگ می&zwnj;خواستند چون هوا سبک شود و با نور به رقص درآید. غایتِ هنرمندی در سخنِ سخنگوی فرهنگ ایرانی گرداندنِ خاک به گوهر و کیمیاست. نزدِ ایرانیان این خیالِ شاعرانه در کاشی نمودار شده بود. کاشیِ زرین فام خود بیت&zwnj;الغزل کاشی بود؛ کاشی&zwnj;ای رنگ به رنگ که نور و رنگ در آن آزادانه می&zwnj;رقصید. این خیالِ معمارانه در روزگارِ معاصر در مرکزِ رقصِ لبن در لندن در صورتی دیگر بیدار شد. شیشه&zwnj;های این بنا با تغییرِ نور رنگ به رنگ می&zwnj;شد. از همین رو معمارانِ این مرکز را کیمیاگر لقب داده&zwnj;اند. گویی همۀ دلالت&zwnj;های استعارۀ آبگینه با آن سفر کرده&zwnj; است: رنگ به رنگ شدن، رقصیدن با نور، کیمیاگری. کیمیاگری معماری در ترازِ ماده است؛ معماری&zwnj;ای که خود را به طراحیِ صورت&zwnj;ها محدود نمی&zwnj;سازد. معماری در ترازِ ماده کار خود را با دگرگون ساختنِ ماده آغاز می&zwnj;کند. کارِ خود را در به کار گرفتنِ ماده در شکل محدود نمی&zwnj;سازد از ماده می&zwnj;خواهد طورِ دیگری باشد.<br />شاید این آشکار کند که چرا گوتفرید زمپر معماری را نه در دستۀ هنرهای تجسمی که در دستۀ هنرهای کیهانی گذاشته بود. او معماری را مانندِ رقص و موسیقی می&zwnj;دانست. هنرهای کیهانی هنرهایی است که در کار بازنمایی جهان نیستند و در معنای وجودی جهان را می&zwnj;سازد. کنت فرامپتون به پیروی از زمپر این نگرش به معماری را یگانه راهِ رهایی از کالایی شدن می&zwnj;داند. چرا که این معماری می&zwnj;خواهد وجودِ ماده را دگرگون کند و ماده را در عالمی که می&zwnj;سازد پدیدار کند. این معماری یادآورِ معبدِ یونانی در سرآغازِ اثر هنری است. اثرِ هنری ماده را به خدمت نمی&zwnj;گیرد تا چیزی بسازد بلکه تازه می&zwnj;گذارد که ماده برآید و در گشودگی عالمِ اثر برآید. چندان که گویی پیش از اثر ماده وجود نداشته است و تازه پس از آن وجودی می&zwnj;یابد. &laquo;سنگ پایه می&zwnj;شود و آرام می&zwnj;گیرد و از این رهگذر تازه سنگ می&zwnj;شود. فلز به درخششِ روشن و مات می&zwnj;رسد. رنگ&zwnj;ها به تلالو، الحان به طنین&zwnj;اندازی، کلمه به گفتن&raquo;.<br />کاشیِ زرین&zwnj;فامِ محمد مهدی انوشفر مشعل&zwnj;دارِ خیالِ معماری ایرانی است: می&zwnj;گذارد خاک چون آب درخشان شود؛ می&zwnj;گذارد نور در این آب برقصد و رنگ به رنگ شود. کاشی&zwnj;های او هنری است در عرصۀ فن و صورت؛ معماری&zwnj;ای در ترازِ ماده.</p>
<p style="text-align: justify;">&nbsp;</p>
</div>
</div>