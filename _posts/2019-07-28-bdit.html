--- 
title: "پارک ژوراسیک" 
authors: qayyoomi 
types: blog 
featured: false
featureImg: "/assets/img/posts/bdit.jpg" 
slug: bdit 
gallery: 
- image_path: "/assets/img/posts/bdit.jpg" 
  title: "پارک ژوراسیک" 
- image_path: "/assets/img/posts/bdit-1.jpg" 
  title: "اصفهان، موزۀ تاریخ طبیعی" 
- image_path: "/assets/img/posts/bdit-2.jpg" 
  title: "تهران، پارک ژوراسیک" 
 
--- 
<p>اگر خاطرتان باشد، در اصفهان، در نبش خیابان&zwnj;های سپه و استانداری، در نزدیکی باغ چهل&zwnj;ستون، بنایی کهن است به نام &laquo;تالار تیموری&raquo;، که آن را به دورۀ تیموریان منسوب می&zwnj;کنند. اگر بخواهید این تالار را ببینید، باید از جلو تندیس دایناسورهایی در جلوخان این بنا بگذرید. لابد به یادتان آمد که اگر جذب ایوان مقرنس زیبای آن بشوید، از پسِ گردن یکی از دایناسورها، بر سینۀ ایوانْ تابلو &laquo;موزۀ تاریخ طبیعی اصفهان&raquo; را می&zwnj;بینید. باید بلیت بخرید و به داخل بروید تا بتوانید از پشت خرطوم تندیس ماموتی زیبا، رسمی&zwnj;بندی&zwnj;های طاق آن را تماشا و از بین پاهای او در ظرایف معماری تالار تأمل کنید. این تالار را در حدود سی سال پیش، شهرداری اصفهان به کسی اجاره داد تا در آن موزه&zwnj;ای را دایر کند که چون ننگ آثار تاریخی و ننگ موزه&zwnj;داری کشور در خاطرها بماند. حالا ایران&zwnj;گردان و جهان&zwnj;گردانی که به اصفهان می&zwnj;روند، با تندیس پلاستیکی و فلزی دایناسورهایی زیبا در مهم&zwnj;ترین نقطۀ بافت تاریخی اصفهان مواجه می&zwnj;شوند.<br />کمتر از دو سال پیش، دیدیم که در سعادت&zwnj;آباد تهران پارکی افتتاح کردند به نام &laquo;پارک ژوراسیک&raquo;. لابد می&zwnj;دانید که این نام کتابی است از نویسندۀ امریکایی، مایکل کرایکتون، که در سال ۱۹۹۰ منتشر شد و از پرفروش&zwnj;ترین کتاب&zwnj;ها در امریکاست. سه سال بعدهم اسپیلبرگ از روی این کتاب فیلمی به همین نام ساخت که آن هم از پرفروش&zwnj;ترین فیلم&zwnj;ها در تاریخ سینماست. اما پارک ژوراسیک تهران نه قصه است و نه فیلم؛ بلکه پارکی واقعی است، پارکی که در معرفی آن نوشته&zwnj;اند: مکانی مفرح برای گردش و در عین حال کسب دانش خانواده&zwnj;ها.<br />البته لازم است که کودک و نوجوان و دختر و پسر و زن و مرد ایرانی با تاریخ طبیعی آشنا شوند؛ منتها نه با تاریخ طبیعی ایران، بلکه با تاریخ طبیعی امریکا! دایناسور و همۀ اقوام او مهم&zwnj;اند، نه از آن رو که شناخت آنها ربطی به شناخت ما و محیط ما و گذشتۀ محیط ما دارد؛ حتی نه از آن رو که شناخت آنها به شناخت بهتر تاریخ طبیعی جهان کمک می&zwnj;کند؛ بلکه از آن رو که ازمابهتران آن را مهم می&zwnj;شمارند!<br />نخستین سنگواره و اسکلت موجوداتی متعلق به حدود ۱۶۰میلیون سال پیش که ما از همۀ آنها با لفظ نادقیق دایناسور/ دینوزور یاد می&zwnj;کنیم در سدۀ نوزدهم کشف شد. از سدۀ بیستم، دایناسورها نه فقط توجه دیرین&zwnj;شناسان اروپایی و سپس امریکایی، بلکه توجه عموم مردم امریکا را به خود جلب کردند. چند سالی است که این پدیده توجه بنده را هم جلب کرده است. چرا؟ قدری در اینترنت جستجو کردم و دیدم در خود امریکا هم محققان فرهنگ به این پدیده توجه کرده&zwnj;اند. دیدم که از نیمۀ سدۀ بیستم به این سو، دایناسور جزوی از میتولوژی امریکاییان شده است. کسانی در چند و چون و چرایی این پدیده بحث کرده&zwnj;اند. چند سال پیش، در کتابی خواندم که میل امریکاییان به دایناسورها ناشی از تمایل روانی انسان&zwnj;ها به تاریخ است و چون تاریخ امریکای پساکلمبی کوتاه است، این کمبود را ناخودآگاهانه با مراجعه به دیرین&zwnj;شناسی و تاریخ طبیعی جبران می&zwnj;کنند.<br />آنان کار خوبی می&zwnj;کنند. ما هم حق داریم و باید از کارهای خوب سرمشق بگیریم؛ اما آیا سرمشق گرفتن بی&zwnj;اندیشه معنا دارد؟ تصور کنید که مردم امریکا یا اروپا به بیماری&zwnj;ای خاص منطقۀ خودشان دچار شوند و برای درمان آن، همه&zwnj;شان ناچار به مصرف دارویی شوند. متولیان آب در امریکا در آب شرب مردم آن دارو را بریزند؛ برنامه&zwnj;سازان تلویزیونی دربارۀ اهمیت آن دارو برنامه بسازند و اهل مطبوعات و نویسندگان و محققان همه بر اهمیت مصرف آن دارو تأکید کنند. آیا ما هم باید از کار خوب آنان چشم&zwnj;بسته تقلید کنیم و مردم را به مصرف آن دارو بخوانیم؟</p>
<p>به گمانم وضع کاربست نظریه&zwnj;ها و رویکردها در علوم انسانی، از جمله در تئوری و تاریخ معماری، چنین است. دوستانِ ما در آن سوی جهان سده&zwnj;ها در سیطرۀ پوزیتیویسم بوده&zwnj;اند و در این راه به افراط افتاده&zwnj;اند. سده&zwnj;ای است که فیلسوفانی در آنجا به فکر چاره کردن این افراط افتاده&zwnj;اند. ایرانیان، برعکس، از روزگار غزالی به این سو پرهیز از پوزیتیویسم را با شیر مادر نوشیده&zwnj;اند و آن را با دین یکی گرفته&zwnj;اند و توجه دقیق به عالم بیرون را خلاف سلوک دینی شمرده&zwnj;اند. آیا بیماری ایرانیان با بیماری دوستانشان در آن سوی جهان یکی است؟ اگر چنین نیست، آیا درمانشان یکی است؟ همچنین است نحله&zwnj;هایی که هر روز سر بر می&zwnj;کنند؛ چه آنها که از تفکری اصیل برمی&zwnj;خیزند و چه آنها که تفننی بیش نیستند. دانشوران در نقاطی از عالم چندصد سال زحمت کشیده&zwnj;اند و زیر و زبر چیزها را در تاریخ و فرهنگشان دیده&zwnj;اند و وارسیده&zwnj;اند و حالا به فکر دیدن جنبه&zwnj;های مغفول افتاده&zwnj;اند. فرض کنید که مثلاً آنها صدها سال نسخه&zwnj;های خطی را در فرهنگ خودشان وارسی کرده&zwnj;اند؛ از مشخصات صوری تا محتوای آنها را. حالا به این فکر افتاده&zwnj;اند که چرا در طی این چندصد سال به موهای خوانندگان کتاب&zwnj;ها که در طی سده&zwnj;ها در لابه&zwnj;لای صفحات کتاب&zwnj;ها افتاده توجه نکرده&zwnj;اند. ما در ایران یک&zwnj;دهم از آن کارها را دربارۀ نسخه&zwnj;های خطی&zwnj;مان نکرده، ناگهان به فکر بررسی آن موها در لای کتاب&zwnj;ها می&zwnj;افتیم.<br />مقصود بنده به&zwnj;هیچ&zwnj;وجه این نیست که به نحله&zwnj;ها فقط از این حیث که وطن آنها جای دیگری است توجه نکنیم. برعکس، معتقدم که در حد مقدور باید آنها را بشناسیم. اما باید نسبتِ آنها را با نیازها و سابقه و فرهنگ خود بسنجیم. نو بودن و باب روز بودن و ساز مخالف زدن هیچ&zwnj;یک ملاک مناسبت نظریه یا رویکردی با وضع کنونی ما نیست. دوستان ما در آن سوی جهان مسیر دشواری طی کرده&zwnj;اند تا به اینجا رسیده&zwnj;اند. نمی&zwnj;گویم که ما هم باید همان مسیر را عیناً طی کنیم. باید از تجارب ایشان بیاموزیم و مسیر را کوتاه&zwnj;تر و زودتر بپیماییم. حتی گاهی از یافته&zwnj;های آنان در همین جایی که هستند برای خودمان بهره بگیریم. اما این بهره گرفتن اگر هوشیارانه نباشد چیزی شبیه پارک ژوراسیک ایرانی در عرصۀ اندیشه خواهد شد.</p>
<p>۲۵ تیر ۱۳۹۵</p>