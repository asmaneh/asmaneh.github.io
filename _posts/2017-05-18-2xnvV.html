--- 
title: "فعالیت‌های مؤسسۀ ایزمئو در ایران – ۱" 
authors: nikzad 
types: blog 
featured: false
slug: 2xnvV 
--- 
<p>ایزمئو (isMEO) مخفف مؤسسۀ ایتالیایی برای شرق میانه و شرق دور است. این مؤسسه دو دهه&zwnj;های ۱۳۴۰و ۱۳۵۰ش در ایران حضور داشته و در زمینۀ باستان&zwnj;شناسی، بررسی و مرمت بناها و محوطه&zwnj;های تاریخی ایران فعالیت چشم&zwnj;گیر داشته است. ایزمئو در ۱۹۳۳بنا به فرمان سلطنتی ایتالیا، برای پاسخی به نیاز سیاسی برای توسعۀ روابط فرهنگی با کل جهان آسیایی بنیان یافت. اما پس از جنگ جهانی دوم، از ۱۹۴۷، با تمرکز بر فعالیت&zwnj;های پژوهشی و علمی در زمینۀ باستان&zwnj;شناسی، زبان&zwnj;های شرقی و معماری، تحت ریاست پروفسور جوزپه توچی، فعالیت&zwnj;های خود را از سر گرفت.</p>
<p>ایزمئو کار خود را در ایران از ۱۹۵۶/۱۳۳۵ با انجام کاوش&zwnj;های باستان&zwnj;شناسی در سیستان و بلوچستان پیش می&zwnj;برد و سپس به اصفهان نیز پرداخت. در همین حال از ۱۹۶۴م/۱۳۴۳فعالیت&shy;&zwnj;های تعمیراتی بناهای تاریخی ایزمئو در اصفهان و فارس سرآغاز تحقیقاتی در زمینۀ تاریخ معماری در خلال مرمت گردید. در کنار کارهای باستان&zwnj;شناسی و مرمت، با تلاش ایزمئو قراردادهایی فرهنگی در زمینۀ معماری بین دانشکدۀ معماری دانشگاه رم و دانشکدۀ هنرهای زیبای دانشگاه تهران و هم&shy;چنین بین دانشگاه پلی تکنیک تورینو و دانشکدۀ معماری دانشگاه ملی (شهید بهشتی امروز) منعقد شد. برگزاری چندین سمینار، عضویت در کمیتۀ تهیۀ طرح جامع شهر یزد و بررسی و تعمیرات گنبد سلطانیه بخشی از دستاوردهای این ارتباط بوده است. پس از ۱۹۷۹با قطع اجباری همکاری در ایران و افغانستان، دامنۀ کار ایزمئو به کشورهای پاکستان، تایلند، نپال، اردن، عمان، یمن، سودان و ترکمنستان کشیده شد و دیگر امکان بازگشت این مؤسسه به ایران فراهم نشد. مؤسسۀ ایزمئو تا ۱۹۹۵حیات داشته و در همین سال به استناد قانونی از سوی مجلس ایتالیا، پس از ترکیب با مؤسسۀ ایتالیایی برای آفریقا (IIA) ، مؤسسۀ ایتالیایی برای آفریقا و شرق (isIAO) تشکیل شد دفتر آن در شهرهای میلان و راونا است و اکنون در ایتالیا و کشورهای دیگر فعالیت دارد.</p>
<p><strong>&nbsp;کاوش&zwnj;های باستان&zwnj;شناسی</strong></p>
<p>نخستین حضور و فعالیت ایزمئو در ایران در ۱۹۵۶/۱۳۳۵ با انجام کاوش&zwnj;های باستان&zwnj;شناسیِ سیستان به سرپرستی جوزپه توچی آغاز شد و به&zwnj;دست اومبرتو شراتو و مائوریتزیو توزی تا ۱۹۷۷/۱۳۵۷ ادامه یافت. کوه خواجه، قلعه تپه، زرانکا، قلعه سام و شهر سوخته محوطه&zwnj;های کاوش شده هستند. شراتو در مسجد جمعۀ اصفهان دست به کاوش گسترده زد و آثار مسجد سدۀ دوم هجری را به&zwnj;دست آورد و در زیر کف گنبد نظام&zwnj;الملکی آثاری از پیش از اسلام را آشکار ساخت.</p>
<p><strong>مرمت&shy;&zwnj;ها</strong></p>
<p>اما مهم&zwnj;ترین خدمات ایزمئو فعالیت&zwnj;های مرمتی است که در اصفهان و فارس به انجام رسید. میدان نقش جهان، عالی&zwnj;قاپو، چهل&zwnj;ستون، هشت&zwnj;بهشت و مسجد جمعۀ اصفهان. تخت جمشید، پاسارگاد و برخی بناهای کوچک&zwnj;ترِ فارس. گنبد سلطانیه و مسجد جمعۀ قزوین و دیگر بناها عرصۀ فعالیت ایزمئو به&zwnj;شمار می&zwnj;روند.</p>
<p>ایزمئو را می&zwnj;توان آغازگر مرمت علمی در ایران قلمداد کرد. به این نحو که پس از مطالعۀ اولیه ابتدا مستندات تصویری و نقشه&zwnj;های اثر تاریخی را تهیه کرده، به مطالعه و بررسی آن می&zwnj;پرداختند، سپس نحوۀ کار مرمت را مشخص کرده، توأمان اقدام به مرمت می&zwnj;کردند. سونداژ و گمانه&zwnj;زنی جزئی از روند مطالعات بنا بود و حین مرمت مطالعات در فاز جدیدی ادامه می&zwnj;یافت. مرمت نه فقط به&shy; عنوان اقدامی اجرایی برای استحکام بنا، بلکه فضایی برای مطالعۀ تاریخ معماری تلقی می&zwnj;شد.</p>
<p>از مهم&zwnj;ترین دستاوردهای ایزمئو در ایران تاریخ&zwnj;نامه&zwnj;هایی است که برای برخی بناهای تاریخی در ایران نگاشته اند. مسجد جمعۀ اصفهان و عمارت عالی قاپو از جملۀ آنهاست.</p>
<p>&nbsp;</p>
<p>برگرفته از: گزارش&zwnj;ها و انتشارات ایزمئو و دانشنامۀ ایرانیکا</p>
<p>&nbsp;ادامه دارد ...</p>