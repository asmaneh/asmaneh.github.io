--- 
title: "در باب ترجمه" 
authors: zamiri 
types: blog 
featured: false
slug: J8qnh 
--- 
<p>در کار پژوهشی، از آنجا که بخش گستردهای از منابع پژوهشی به زبانی غیر از فارسی هستند، معمولاً با مقولۀ ترجمه سر و کار پیدا میکنیم. کار ترجمه کاری دقیق است که ظرایف بسیاری دارد و در این باره نکات زیادی می&zwnj;توان گفت، اما مطلبی کلیدی در این میان است که به گمانم بسیاری از مترجمان تازه&zwnj;کار ممکن است از آن غافل باشند و چون مدتی است به صورت جدی با آن درگیر شده&zwnj;ام، برایم تازگی دارد و دوست دارم با کسانی که به این حوزه علاقه&zwnj;مندند، در میان بگذارم. در گذشته تصور اولیۀ من از کار ترجمه&zwnj;، تصوری خام و ابتدایی بود و گمان می&zwnj;کردم برای این کار باید تسلط خوبی بر زبان مبدأ (زبان انگلیسی، اگر ترجمه انگلیسی به فارسی را در نظر بگیریم) داشت تا بتوان به درستی و به راحتی معنا و منظور نویسنده را فهمید و سپس معادل&zwnj;های مناسبی برای واژه&zwnj;ها و ترکیب&zwnj;ها پیدا کرد&zwnj;، از کنار هم گذاشتن آن&zwnj;ها جملات را ساخت و به این ترتیب ترجمۀ متن به دست می&zwnj;آید. اما به مرور متوجه شدم اگرچه تمام این موارد لازم است، اما قسمت مهم آن چیز دیگری است. در واقع اگر شما طبق این مسیر پیش بروید، معادل&zwnj;های مناسبی برای واژگان پیدا کنید و آن&zwnj;ها را مطابق با جملۀ انگلیسی کنار هم قرار دهید، در نهایت جملات معدودی در ترجمۀ شما پیدا می&zwnj;شود که راحت و روان باشد. در بسیاری از موارد آنچه که به دست می&zwnj;آید، جمله&zwnj;ای نامفهوم و نامأنوس برای مخاطب فارسی زبان است. به خاطر همین است که خیلی اوقات از متن&zwnj;هایی که خوب ترجمه نشده&zwnj;اند، چیز چندانی دستگیرمان نمی&zwnj;شود. از اینجاست که ماجرا پیچیده می&zwnj;شود و مترجم باید تغییراتی در تعابیر و ترکیبات ایجاد کند. مترجم باید خود را به جای نویسنده بگذارد و تلاش کند به جای او فکر کند و ببیند او چه می&zwnj;خواهد بگوید، سپس آن را به نزدیک&zwnj;ترین و گویاترین شکل ممکن در زبان مقصد یعنی زبان فارسی بیان کند. بگذارید یک مثال ساده بیاورم تا مطلب قدری روشن&zwnj;تر شود. این جمله را در نظر بگیرید:</p>
<p dir="ltr">- You are not what you used to be.</p>
<p>اگر این جمله را کلمه به کلمه معادل&zwnj;یابی کنیم و کنار هم قرار دهیم، ترجمه آن چیزی به این شکل می&zwnj;شود:<br />- تو آنچه عادت داشتی باشی (یا قبلاً بودی) نیستی.<br />اما می بینیم که این ترجمه اصلاً معنای ملموسی ندارد و باید دید ما در فارسی این منظور را چگونه بیان می&zwnj;کنیم. با کمی تأمل می&zwnj;توان به ترجمه زیر رسید، که بسیار گویاتر است:<br />&laquo;تو دیگر آن آدم سابق نیستی&raquo; یا &laquo;تو با گذشته فرق کرده&zwnj;ای&raquo;.<br />این ترجمه، یک ترجمه مأنوس و روان و به عبارتی درست&zwnj;تر است، در عین این که تغییراتی در جمله لحاظ شده و کلمه به کلمۀ آن مطابق با جملۀ اصلی نیست، اما یک مخاطب فارسی&zwnj; زبان به سرعت ذهنش به همان معنایی منتقل می&zwnj;شود که منظور نویسنده بوده و به نظر من این ترجمه به مراتب نسبت به قبلی به متن اصلی وفادارتر بوده است.<br />نکتۀ مهم در اینجا این است که در کار ترجمه تسلط شما به زبان مقصد و قدرت نگارش شما در این زبان به مراتب مهم&zwnj;تر از زبان مبدأ است. آن وجهی که در زبان مبدأ مهم&zwnj;تر است، قدرت درک مطلب است. اما هر چه&zwnj;قدر شما در زبان مقصد قلم بهتری داشته باشید و بهتر بتوانید منظور خود را بیان کنید، درکار ترجمه موفق&zwnj;ترید. در حقیقت از اینجاست که کار ترجمه با &laquo;نویسندگی&raquo; پیوند می&zwnj;خورد. ماجرایی که در ترجمه رخ می&zwnj;دهد به بیان دقیق&zwnj;تر این است که شما باید یک اثر را &laquo;بازآفرینی&raquo; کنید؛ بازآفرینی با مواد و مصالحی جدید که در اینجا زبان مقصد است. شما باید با ویژگی&zwnj;ها، قابلیت&zwnj;ها و ظرفیت&zwnj;های این زبان آشنا باشید، چون مواد کار شماست و مخاطب در نهایت این اثر را با این زبان می&zwnj;خواند. بنابراین به دوستانی که به این کار علاقه&zwnj;مندند، توصیه می&zwnj;کنم که متن خوب فارسی زیاد بخوانند و تمرین نوشتن بکنند، زیرا این&zwnj;ها در کار ترجمه تأثیر به&zwnj;سزایی دارد.</p>