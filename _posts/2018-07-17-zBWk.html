--- 
title: "در جستجوی مفهوم موسیقی در رسالات اسلامی" 
authors: khazrai 
types: blog 
tags: مفهوم موسیقی,رسالات اسلامی,بابک خضرائی,اخوان الصفا,فارابی,احصاء العلوم,اخلاق ناصری,خواجه نصیرالدین طوسی,جامع العلوم,رازی,الادوار فی‌الموسیقی,صفی‌الدین ارموی,الموسیقی الکبیر 
featured: false
slug: zBWk 
--- 
<p>موسیقی لفظی یونانی است که پس از آشنایی مسلمانان با متون یونانی در قرون اولیه هجری به&zwnj;تدریج مفهومی معادل &laquo;لحن&raquo; و &laquo;غِنا&raquo; یافته و به&zwnj;جای اینها به کار رفته است. یعقوب بن اسحاق کندی در قرن سوم هجری این اصطلاح را به کار برده است. اخوان&zwnj;الصفا موسیقی را همان &laquo;غنا&raquo; دانسته&zwnj;اند. فارابی (قرن سوم و چهارم) و ابوعبدالله محمد خوارزمی (قرن چهارم) و عبدالقادر مراغی (قرن هشتم و نهم) معنی لفظ موسیقی را &laquo;الحان&raquo; گفته&zwnj;اند. فارابی در احصاء&zwnj;العلوم موسیقی را جزء پنجم علم تعالیم (ریاضی فیزیک) طبقه&zwnj;بندی کرده است. خواجه نصیرالدین طوسی (قرن هفتم) در اخلاق ناصری موسیقی یا &laquo;علم تألیف&raquo; را یکی از چهار جزء اصلی ریاضی دانسته است. آمدن نام موسیقی در کنار دیگر علوم ریاضی این گمان را به ذهن می&zwnj;آورد که شاید منظور از موسیقی در متون اولیه اسلامی دانش نظری آن بوده است و به کار بردن این اصطلاح به مفهوم عملی قدری دیرتر، به برای پرهیز از به کار بردن الفاظی چون غنا که حرمت مذهبی داشته&zwnj;اند، صورت گرفته باشد. در این&zwnj;باره این نکته قابل ذکر است که گرچه لفظ موسیقی در عنوان برخی کتاب&zwnj;های قرن سوم به بعد دیده می&zwnj;شود ـ از جمله کتاب المدخل الی صناعه الموسیقی از کندی و الموسیقی&zwnj;الکبیر که نام کتابی بوده از احمد بن محمد بن مروان سرخسی (مقتول در ۲۸۶ ق) که چندی بعد فارابی نیز کتابی به این نام نگاشت و این عنوان ظاهراً برگرفته از عنوان یکی از کتاب&zwnj;های نیکوماخوس است ـ با این همه عنوان نخستین رساله&zwnj;های موسیقی اسلامی چون کتاب&zwnj;النغم از یونس بن سلیمان بن کرد بن شهریار (درگذشته ۱۴۸ ق) و کتاب فی الاغانی از ابوعثمان یحیی بن مرزوق مکی (درگذشته ۲۰۵ ق) و کتاب الاغانی الکبیر از ابومحمد اسحاق بن ابراهیم بن ماهان (۱۷۲ ـ ۲۵۵ ق) و کتاب الاغانی از ابن منجم (۲۴۱ ـ ۳۰۰ ق) دربردارندۀ لفظ &laquo;نغم&raquo; و به&zwnj;ویژه &laquo;اغانی&raquo; است؛ الفاظی که به نظر می&zwnj;رسد به&zwnj;تدریج جای خود را به &laquo;موسیقی&raquo; و گاه &laquo;لحن&raquo; دادند.</p>
<p>&nbsp;موسیقی به دو بخش اصلی شامل &laquo;تألیف نغمه&zwnj;ها&raquo; ـ که گاه الحان هم خوانده شده ـ و &laquo;ایقاع&raquo; تقسیم می&zwnj;شده است و غالب کتاب&zwnj;ها و رسالات موسیقی اسلامی این دو بخش را در بردارند. معمولاً بخش تألیف نغمه&zwnj;ها با چگونگی استخراج نغمه&zwnj;&zwnj;ها (نت&zwnj;ها) از یک وتر آغاز و با ذکر عوامل تنافر (ناسازواری) و ملایمت (سازواری) نغمه&zwnj;ها با یکدیگر ادامه می&zwnj;یابد و سپس انواع ذی&zwnj;الاربع&zwnj;ها و ذی&zwnj;الخمس&zwnj;های رایج در زمان نویسنده بر شمرده می&zwnj;شود. بخش ایقاع به مقوله وزن در موسیقی کهن حوزۀ ایرانی ـ عربی ـ ترکی می&zwnj;پردازد و معمولاً با تشریح ارکان و نیز دورهای ایقاعی که مؤلف می&zwnj;شناخته همراه است.</p>
<p>&nbsp;&nbsp;اوبهی (قرن نهم و دهم) در موسیقی آنچه را &laquo;متعلق به اختلاف کیفی&raquo; باشد علم الحان و آنچه را &laquo;مستند تعارض کمّی&raquo; باشد علم ایقاع نامیده است. از این منظر شاید بتوان به وجه نام&zwnj;گذاری &laquo;نسبت موسیقایی&raquo; در رسالات اخوان&zwnj;الصفا پی برد؛ اخوان&zwnj;الصفا سه نوع نسبت را مطرح کرده&zwnj;اند: نسبت در کمّیت را نسبت عددی، نسبت در کیفیت را نسبت هندسی، و نسبت کمّی و کیفی با هم را نسبت موسیقایی (تألیفی) خوانده&zwnj;اند. از آنجا که موسیقی مرکب از علم الحان یا نغمه (دارای نسبت کیفی) و ایقاع (دارای نسبت کمّی) است، شاید اخوان&zwnj;الصفا ملموس&zwnj;ترین ترکیب نسبت کمّی و کیفی را در موسیقی می&zwnj;دیده&zwnj;اند و آن را به یک مفهوم کلی تسری داده&zwnj;اند.</p>
<p>&nbsp;&nbsp;مهم&zwnj;ترین جریان&zwnj;های نظریه&zwnj;پردازی در جهان اسلام عبارت&zwnj;اند از مکتب اسکولاستیک (مدرسی) که فارابی، و گاه کندی، را پایه&zwnj;گذار آن گفته&zwnj;اند. این جریان فکری به منطق ارسطویی وابسته بود و معمولاً به خود موسیقی به&zwnj;عنوان یک مادۀ صوتی توجه دارد و کوشش می&zwnj;کند فارغ از تفکرات فراموسیقایی به تحلیل آن بپردازد و از این منظر تا حدی در مقابل فیثاغورثیان (از جمله اخوان&zwnj;الصفا) قرار می&zwnj;گیرد. ابن&zwnj;سینا و شاگرد او ابن&zwnj;زیله نیز از پیروان و نظریه&zwnj;پردازان این مکتب به شمار می&zwnj;روند و درگذشت ابن&zwnj;زیله (۴۴۰ ق) را به&zwnj;طور نمادین پایانی بر این جریان فکری ذکر کرده&zwnj;اند. دیگر مکتب مهم موسیقایی این حوزه را مکتب سیستماتیست (منتظمیه) خوانده&zwnj; و مؤسس آن را صفی&zwnj;الدین ارموی دانسته&zwnj;اند؛ در این جریان فکری جایگشت&zwnj;های ریاضی نقش مهمی در ساخت و تشریح ادوار نغمگی دارند. عبدالقادر مراغی دیگر چهرۀ برجستۀ این جریان فکری است.&nbsp;</p>
<p>&nbsp;در هزارسال گذشته در فرهنگ موسیقایی جهان اسلام (حوزۀ ایرانی ـ عربی ـ ترکی) بیش از هزار رساله در باب موسیقی نوشته شده است که البته بسیاری از آنها برگرفته و شرح و تلخیص رسالات مهم&zwnj;تر و گاه رونویسی از آنهاست. برخی از مهم&zwnj;ترین رسالات موسیقی این حوزه که به عربی نوشته شده عبارت است از: الموسیقی&zwnj;الکبیر از فارابی، الکافی فی الموسیقی از ابن&zwnj;زیله (درگذشته ۴۴۰ ق)، کتاب الادوار فی الموسیقی، و الرساله الشرفیه فی النسب التالیفیه هر دو از صفی&zwnj;الدین ارموی (درگذشتۀ ۶۹۳ ق). در میان رسالات موسیقی به زبان فارسی می&zwnj;توان از رسالات عبدالقادر مراغی (درگذشتۀ ۸۳۸ ق)، به ویژه جامع&zwnj;الالحان (تألیف ۸۰۸ تا ۸۱۸ ق)، و نیز رسالۀ موسیقی از علی بن محمد معمار مشهور به بنایی (تألیف ۸۸۸ ق) نام برد.</p>
<p>&nbsp;</p>
<p><strong>منابع</strong></p>
<p>رساله فی اجزاء الخبریه فی الموسیقی، یعقوب اسحاق کندی، ۲۶۱؛</p>
<p>رسائل اخوان الصفا و خلان الوفا، ۱۹۸/ ۲؛</p>
<p>الموسیقی الکبیر، ابونصر فارابی، ۴۷؛</p>
<p>مفاتیح&zwnj;العلوم، ابوعبدالله محمد بن احمد بن یوسف کاتب خوارزمی، ۲۲۵؛</p>
<p>جامع&zwnj;الالحان، عبدالقادر مراغی، ۹؛</p>
<p>احصاء العلوم، ابونصر فارابی، ۳۹؛&nbsp;</p>
<p>اخلاق ناصری، نصیرالدین طوسی، ۳۹؛</p>
<p>نمونه&zwnj;ای از فهرست آثار دانشمندان ایرانی و اسلامی در غناء و موسیقی، محمدتقی دانش&zwnj;پژوه، ۴۶؛</p>
<p>شفا (بخش ریاضیات ج ۱)، ابن سینا، ۹ ؛</p>
<p>الکافی فی الموسیقی، ابومنصور حسین بن زیله، ۱۷؛</p>
<p>جامع&zwnj;العلوم، محمد بن عمر فخر رازی، ۴۱۴؛</p>
<p>مقدمه&zwnj;الاصول، علیشاه بن حاجی بوکه اوبهی، ۴؛</p>
<p>موسیقی شعر، محمدرضا شفیعی کدکنی، ۳۳۳؛&nbsp;</p>
<p>الادوار فی&zwnj;الموسیقی، صفی&zwnj;الدین ارموی، ۲۴ ـ ۳۶.</p>