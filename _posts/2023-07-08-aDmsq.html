--- 
title: "دشواری‌ها و گرایش‌های معرفت‌شناختی در تقاطعِ تاریخ‌های معماری و نظریه‌های انتقادی*، قسمت دوم" 
authors: mqayoomi 
types: blog 
tags: نظریه‌های انتقادی,تاریخ معماری,مبانی نظری تاریخ معماری,معرفت شناسی,معرفت شناختی,مکتب فرانکفورت,جین رندل,ای‌ین بوردن 
featured: true
slug: aDmsq 
excerpt: "مورخ چگونه باید در این باریکه‌راهِ انبوهِ پول و قدرت و ایدئولوژی پیش برود؟ چگونه باید وجودِ مکانیِ ملازم با این راه، یعنی شهر را، و نیز وجود مکانیِ عمل خلاقانه‌ی معماری را توضیح بدهد؟ هدف او، پیش از هر چیز، باید تشخیص زمینه‌هایی باشد که تفسیر تاریخی در دل آنها تحقق می‌یابد. منظور از این زمینه‌ها فقط معانی‌ای نیست که می‌توان «در درون» موضوع تاریخی نهاد؛ بلکه توجهِ بیشتر به چیزهایی است که، مطابق یک برنامه‌ی کارِ روشنِ مورخ‌محور، از موضوع تاریخی «می‌توان پرسید». " 
--- 
<p><span lang="FA">ای&zwnj;یِن بوردِن، جین رِندِل</span>| <span lang="FA">ترجمه&zwnj;ی مهرداد قیومی بیدهندی</span></p>
<p><a href="../posts/znb4p/" target="_blank" rel="noopener"><span lang="FA">قسمت اول</span></a></p>
<p><span lang="FA">در هر حوزه&zwnj;ی تاریخی یا انتقادی ــ چه مربوط به تفسیر معماری باشد، چه تاریخ شهرسازی، رویدادهای اجتماعی، هنر، پزشکی، و مانند اینها ــ این خطر هست که روشِ دانشوری که مشغول پژوهش است با موضوع&zwnj;های ظاهری تحقیق درآمیزد یا یکی شود. در نتیجه، تفسیر به جای اینکه خط سیر انتقادی مستقلی در پیش بگیرد، صورت کاوِشی می&zwnj;گیرد که فقط چیزی را می&zwnj;تواند بازگو کند که از زیرِ زمین بیرون می&zwnj;آورَد؛ چیزی را می&zwnj;تواند بگوید که گفتنش مجاز باشد [بی&zwnj;آنکه تفکر انتقادی محقق در آن نقشی داشته باشد].</span></p>
<p dir="RTL" style="text-align: justify;"><span lang="FA">شاید این جریان در هیچ&zwnj;جا به قدر حوزه&zwnj;ی مطالعات تاریخی و انتقادیِ محیط مصنوع ــ معماری، شهرسازی، منظر، برنامه&zwnj;ریزی شهری<a title="" href="../posts/admsq/#_ftn1" name="_ftnref1"><span dir="LTR">[1]</span></a> ــ آشکار نباشد: تمایلِ همیشگی مورخانْ مسیرهای پژوهش آنان را کمتر در جهت برنامه&zwnj;ی نظری یا سیاسی خودشان، و بیشتر در جهت علایق درونیِ مشاغل وابسته به مکان و ریزه&zwnj;کاری&zwnj;های مربوط به رَویه&zwnj;های این مشاغل سوق می&zwnj;دهد. گفتمان مربوط به معماری به&zwnj;ویژه بر این نوع رویکرد گواهی می&zwnj;دهد که در بیشتر اوقات معماری را همان کاری می&zwnj;شمرند که معمار می&zwnj;کند.</span></p>
<p dir="RTL" style="text-align: justify;"><span lang="FA">البته شاید این به&zwnj;خودی&zwnj;خود بد نباشد؛ زیرا ثبت و تبیین اَعمال شهرسازان حرفه&zwnj;ای مطابق علایق خودشان قطعاً ارزشی تاریخی دارد: آنچه معماران می&zwnj;اندیشند، آنچه کرده&zwnj;اند (یا آنچه می&zwnj;پندارند کرده&zwnj;اند)، و آنچه خود معتقدند که مهم&zwnj;ترین ایده&zwnj;ها و تأثیرهایشان در عملیاتشان است، همه&zwnj;ی اینها چیزهایی است که سزاوار ثبت و شناسایی و انتقال است. البته بسیاری از مورخان معماری فقط بر همین نوع مطالعه تمرکز کرده&zwnj;اند. نمونه&zwnj;ی بارزش آثار کسانی چون کِنِت فرمپتون<a title="" href="../posts/admsq/#_ftn2" name="_ftnref2"><span dir="LTR">[2]</span></a> است که، مثلاً، در کتاب <em>معماری مدرن: تاریخی انتقادی</em>،<a title="" href="../posts/admsq/#_ftn3" name="_ftnref3"><span dir="LTR">[3]</span></a> می&zwnj;گوید در این کتاب، به&zwnj;رغم ادعای &laquo;تعلق به نظریه&zwnj;ی انتقادی مکتب فرانکفورت<a title="" href="../posts/admsq/#_ftn4" name="_ftnref4"><span dir="LTR">[4]</span></a>&raquo;، کوشیده است &laquo;بگذارد تا جایی که می&zwnj;شود، شخصیت&zwnj;های برجسته حرف خودشان را بزنند&raquo;.<a title="" href="../posts/admsq/#_ftn5" name="_ftnref5"><span dir="LTR">[5]</span></a></span></p>
<p dir="RTL" style="text-align: justify;"><span lang="FA">نکته&zwnj;ی دیگر شایان ذکر در اینجا این است که بسیاری از این مورخانِ معماری هم یا تحصیل معماری کرده&zwnj;اند یا همچنان به کار معماری&zwnj;شان ادامه می&zwnj;دهند. پس علایق ایشان لزوماً، و شاید دقیقاً، در جهت کارکردهای عملیِ همان اشتغال معماری است. با این&zwnj;همه، آنچه معمارـ مورخ بدان نیاز دارد فقط موضوعات درونی معماری نیست.</span></p>
<p dir="RTL" style="text-align: justify;"><span lang="FA">شگردهای مربوط به میز نقشه&zwnj;کشی یگانه چیزهایی نیست که باید به آنها پرداخت. در بیرون از آتلیه و کارگاه ساختمان و کتابخانه&zwnj;ی خصوصی معمارْ زندگی جاری است؛ و البته معماران و هرکس که با معماری سروکار دارد (یعنی همه&zwnj;ی انسان&zwnj;ها) قطعاً درگیر این جهان گسترده&zwnj;تر معماری&zwnj;اند ــ همه&zwnj;ی ما ناگزیر هر روز در درون و در میان معماری زندگی می&zwnj;کنیم.</span></p>
<p dir="RTL" style="text-align: justify;"><span lang="FA">با این حال، معضل این است که مقاومت در برابر نیروی جاذبه&zwnj;ی موضوع تحقیق در مورد تاریخ&zwnj;های مربوط به محیط مصنوع بسیار دشوار است. نخستین مشکل این است که موضوع عینیِ تحقیق در اینجا سرشتی پیچیده دارد. این پیچیدگی از خصلت مادیِ شهر و بناهای گوناگون آن ناشی می&zwnj;شود. به&zwnj;سختی می&zwnj;توان موجودی پیچیده&zwnj;تر و پویاتر و بغرنج&zwnj;تر از کلان&zwnj;شهرِ (پسا)مدرن تصور کرد. دومین مشکلْ پیوند استوار و ناگسستنی&zwnj;ای است که معماری (و نیز شهرسازی) با این موجود شهری دارد. مجموعه&zwnj;ای از اعمال سازمانی هم درکارند که با این پیوند هم معارضه می&zwnj;کنند و هم آن را مقید و محدود می&zwnj;کنند. این اَعمالْ قدرتشان را از منابعی بسیار متنوع می&zwnj;گیرند؛ از سرمایه و اقتصاد گرفته تا حکومت&zwnj;های ملی و شهری، طبقات مسلط، گروه&zwnj;های ذی&zwnj;نفع کوچک&zwnj;تر اما بسیج&zwnj;شده، حوزه&zwnj;های مالکیت ارضی، و عرفیات فرهنگی.</span></p>
<p dir="RTL" style="text-align: justify;"><span lang="FA">بنابراین، مشکل معماری ــ که ناشی از پیچیدگی کالبدی و اجتماعی عرصه&zwnj;ی فعالیت آن است، و تعاملات چندجانبه&zwnj;ای هم که معماری برای اقدام به هر عملی ناگزیر به انجام دادنِ آنهاست بر این پیچیدگی می&zwnj;افزاید ــ در بیان معماری در تاریخ تکرار می&zwnj;شود. مورخانی که نظر به درختان می&zwnj;کنند و از جنگل غافل&zwnj;اند همواره به این سمت کشیده می&zwnj;شوند که بر اجزای خُرد معماری، عامل&zwnj;های فردی، پروژه&zwnj;های فردی، و قواعد فردی تکیه کنند و اینها را عناصر تشکیل&zwnj;دهنده&zwnj;ی تاریخ&zwnj;هایشان سازند. ای</span><span dir="LTR">&zwnj;</span><span lang="FA">بسا آنان پیرو محض معمارانی چون ریچارد مایر<a title="" href="../posts/admsq/#_ftn6" name="_ftnref6"><span dir="LTR">[6]</span></a> باشند که صادقانه معتقد است &laquo;معماریْ موضوعِ معماریِ من است&raquo;،<a title="" href="../posts/admsq/#_ftn7" name="_ftnref7"><span dir="LTR">[7]</span></a> و در نتیجه، لزومی ندارد به ورای علایق درونی&zwnj;شده&zwnj;ی این رشته نگاه کنیم تا آن را از حیث تاریخی بفهمیم. از همین&zwnj;روست که تک&zwnj;نگاشت&zwnj;هایی خاص درباره&zwnj;ی تک&zwnj;معماران یا برخی از کارهای معماری، کتاب&zwnj;هایی ویژه درباره&zwnj;ی تک&zwnj;بناها، یا مطالعاتی معطوف به جنبه&zwnj;ای خاص از عمل معماری منتشر می&zwnj;شود. همه&zwnj;ی اینها نیم&zwnj;نگاه&zwnj;ها یا چشم&zwnj;اندازهای ناقصی به معماری فراهم می&zwnj;آورد؛ اما در نهایت، کمتر چیزی از خصلت عمومی معماری را ضبط می&zwnj;کند و فقط عکسی است از اشیا و سطوحی خاص. چیزهای بسیاری پنهان می&zwnj;ماند، بلکه یکسره از دست می&zwnj;رود؛ چیزهایی از قبیل آدم&zwnj;های نادیده&zwnj;گرفته، طرز کارهای بدیل، و بیان&zwnj;های تصوری&zwnj;ای که در بیرون از این حوزه&zwnj;ی مسلط<a title="" href="../posts/admsq/#_ftn8" name="_ftnref8"><span dir="LTR">[8]</span></a> قرار می&zwnj;گیرد. چیز دیگری که از برنامه&zwnj;ی کار سیاسی [مورخان معماری] حذف می&zwnj;شود جمع گسترده&zwnj;تری از ذی&zwnj;نفع&zwnj;هاست؛ یعنی نیروهای سازمان&zwnj;دهنده&zwnj;ای که هم فرصت توسعه&zwnj;ی شهر و فعالیت معماری را فراهم می&zwnj;آورند و هم بیشترِ مواد آن را. آنچه بیشترِ این تحقیق&zwnj;ها فاقد آن&zwnj;اند چهارچوبی روشن است که موضوع&zwnj;های مطالعه&zwnj;شان را در آن قرار دهند. در نتیجه، آنچه در بیشتر موارد حاصل می&zwnj;شود این است که موضوع مورد نظر، در بهترین حالت، یک عرصه&zwnj;ی تک&zwnj;افتاده و منفک فعالیت است؛ و در بدترین حالت، یگانه موضوعی شمرده می&zwnj;شود که ارزش تحقیق دارد.</span></p>
<p dir="RTL" style="text-align: justify;"><span lang="FA">در مقابل، مورخانی که نظر به جنگل می&zwnj;کنند و از درختان غافل&zwnj;اند به این سمت کشیده می&zwnj;شوند که مقصودشان را تور ماهی&zwnj;گیری&zwnj;ای برای صید موضوع&zwnj;های خود کنند و همه کس و همه چیز و همه&zwnj;ی فعالیت&zwnj;ها را در زیر یک پرچم گرد آورند. در این حالت، کتاب&zwnj;های دانشنامه&zwnj;ایِ تاریخی می&zwnj;کوشند چیزهایی چون همه&zwnj;ی معماری سده&zwnj;ی بیستم،<a title="" href="../posts/admsq/#_ftn9" name="_ftnref9"><span dir="LTR">[9]</span></a> همه&zwnj;ی معماری هند،<a title="" href="../posts/admsq/#_ftn10" name="_ftnref10"><span dir="LTR">[10]</span></a> یا در موردِ متکبرانه&zwnj;ی کتاب بَنیستر فلِچِر<a title="" href="../posts/admsq/#_ftn11" name="_ftnref11"><span dir="LTR">[11]</span></a>، کل چیزهای عالم را بررسی کنند.<a title="" href="../posts/admsq/#_ftn12" name="_ftnref12"><span dir="LTR">[12]</span></a></span></p>
<p dir="RTL" style="text-align: justify;"><span lang="FA">اگر معماری عبارت است از تصور و طراحی و ساخت مکان&zwnj;های شهر، پس مهم است بپذیریم که این نظام خلاقانه نه منحصراً بدان شیوه&zwnj;هایی تحقق می&zwnj;یابد که پروژه&zwnj;های بزرگ جلوه می&zwnj;دهند (یعنی فعالیت&zwnj;های معماری [برخلاف آنچه در پروژه&zwnj;های بزرگ جلوه می&zwnj;کند،] معنا و مفاد استدلالی&zwnj;ای بسیار فراتر از نیات ادعایی و صورت ظاهری&zwnj;شان دارند)؛ و نه واقعاً فقط در طی چنان پروژه&zwnj;های بزرگی تحقق می&zwnj;یابد. در معماری، نه&zwnj;تنها معانی&zwnj;ای نهفته در کار است؛ بلکه اعمال نهفته&zwnj;ای هم هست.</span></p>
<p dir="RTL" style="text-align: justify;"><span lang="FA">پس مورخ چگونه باید در این باریکه&zwnj;راهِ انبوهِ پول و قدرت و ایدئولوژی پیش برود؟ چگونه باید وجودِ مکانیِ ملازم با این راه، یعنی شهر را، و نیز وجود مکانیِ عمل خلاقانه&zwnj;ی معماری را توضیح بدهد؟ هدف او، پیش از هر چیز، باید تشخیص زمینه&zwnj;هایی باشد که تفسیر تاریخی در دل آنها تحقق می&zwnj;یابد. منظور از این زمینه&zwnj;ها فقط معانی&zwnj;ای نیست که می&zwnj;توان &laquo;در درون&raquo; موضوع تاریخی نهاد؛ بلکه توجهِ بیشتر به چیزهایی است که، مطابق یک برنامه&zwnj;ی کارِ روشنِ مورخ&zwnj;محور، از موضوع تاریخی &laquo;می&zwnj;توان پرسید&raquo;. اکنون به این موضوع بغرنج می&zwnj;پردازیم.</span></p>
<div>&nbsp;</div>
<div>ادامه دارد.</div>
<div>&nbsp;</div>
<div><strong>پی&zwnj;نوشت&zwnj;ها:</strong></div>
<div>&nbsp;</div>
<div dir="ltr">*Iain Borden and Jane Rendell, &ldquo;From Chamber to Transformer: Epistemological Challenges and Tendencies in the Intersection of Architectural Histories and Critical Theories&rdquo;, in Intersections: Architectural Histories and Critical Theories, London: Routledge, 2000, pp. 3-15.<br clear="all" /><hr align="left" size="1" width="33%" />
<div id="ftn1">
<p dir="RTL"><a title="" href="../posts/admsq/#_ftnref1" name="_ftn1"><span dir="LTR">[1]</span></a> <span lang="FA">برای ملاحظه&zwnj;ی مرور منابعی که به&zwnj;ویژه در سیاق گفتمان برنامه&zwnj;ریزی شهری نوشته شده، و بخشی از نوشته&zwnj;ی حاضر مبتنی بر آن است، نک:</span></p>
<p>Iain Borden, Jane Rendell and Helen Thomas, &ldquo;Knowing Different Cities: Reflections on Recent European City History and Planning,&rdquo; in Leonie Sandercock (ed.), Making the Invisible Visible: Insurgent Planning Histories (Berkeley, CA: University of California Press, 1998), pp. 135-49.</p>
</div>
<div id="ftn2">
<p><a title="" href="../posts/admsq/#_ftnref2" name="_ftn2">[2]</a> Kenneth Frampton (1930-)</p>
</div>
<div id="ftn3">
<p><a title="" href="../posts/admsq/#_ftnref3" name="_ftn3">[3]</a> Modern Architecture: a Critical History.</p>
</div>
<div id="ftn4">
<p><a title="" href="../posts/admsq/#_ftnref4" name="_ftn4">[4]</a> Frankfurt School</p>
</div>
<div id="ftn5">
<p><a title="" href="../posts/admsq/#_ftnref5" name="_ftn5">[5]</a> Kenneth Frampton, Modern Architecture: a Critical History (London: Thames and Hudson, 1980), p. 9.</p>
</div>
<div id="ftn6">
<p><a title="" href="../posts/admsq/#_ftnref6" name="_ftn6">[6]</a> Richard Meier (1934-)</p>
</div>
<div id="ftn7">
<p><a title="" href="../posts/admsq/#_ftnref7" name="_ftn7">[7]</a> Richard Meier, quoted in Seeing the Getty Center (Los Angeles: John Paul Getty Trust, undated, c. 1997), p. 20.</p>
</div>
<div id="ftn8">
<p><a title="" href="../posts/admsq/#_ftnref8" name="_ftn8">[8]</a> hegemonic realm</p>
</div>
<div id="ftn9">
<p dir="RTL"><a title="" href="../posts/admsq/#_ftnref9" name="_ftn9"><span dir="LTR">[9]</span></a> <span lang="FA">مثلاً نک:</span></p>
<p>William J.R. Curtis, Modern Architecture Since 1900 (London: Phaidon, 3rd edition, 1996).</p>
</div>
<div id="ftn10">
<p dir="RTL"><a title="" href="../posts/admsq/#_ftnref10" name="_ftn10"><span dir="LTR">[10]</span></a> <span lang="FA">مثلاً نک:</span></p>
<p>Christopher Tadgell, The History of Architecture in India: From the Dawn of Civilization to the End of the Raj (London: Architecture Design and Technology Press, 1990).</p>
</div>
<div id="ftn11">
<p><a title="" href="../posts/admsq/#_ftnref11" name="_ftn11">[11]</a> Banister Fletcher (1866-1953)</p>
</div>
<div id="ftn12">
<p><a title="" href="../posts/admsq/#_ftnref12" name="_ftn12">[12]</a> Dan Cruickshank (ed.), Sir Banister Fletcher's A History of Architecture (London: Architectural Press, 20th edition, 1996).</p>
</div>
</div>