--- 
title: "سایه‌ای برای فروش" 
authors: tohidi 
types: blog 
featured: false
slug: SJ3J 
--- 
<div>
<div>
<p>کلورز را شاید اهالی میراث فرهنگی به سبب تپۀ باستانی&zwnj;اش بشناسند. دهی است میان رودبار و رشت که سال&zwnj;هاست با ده&zwnj;های کوچک&zwnj;تر اطرافش شده است &laquo;شهر شهیدپرور رستم آباد&raquo;. بعد از زلزلۀ سال ۶۹ بلوک سیمانی از هرجای دهی که دیگر ده نبود، سربرآورد. از وقتی یادم می&zwnj;آید، کلورز که بیشتر رستم&zwnj;آباد می&zwnj;خوانیمش، با تصویری که خاطرات آدم&zwnj;های جان به در برده از زلزله می&zwnj;سازد، فرق دارد. بلوار آسفالت شده&zwnj;اش که با مصادیقی از کج&zwnj;سلیقکی مفرط احاطه شده، حزن انگیز است. از این شهر حزن&zwnj;انگیز سال&zwnj;هاست که فقط خبر از دست رفتن یک به یک آدم&zwnj;های نسلی به گوشمان می&zwnj;رسد که ریشه در خاک کلورز داشتند و تن به مهاجرت ندادند. مادربزرگم که یکی از همین آدم&zwnj;هاست به پدر و مادرم خبر می&zwnj;دهد که خاک&zwnj;سپاری، سوم، هفتم و چهلم چندشنبه است و در خانۀ ما بحث می&zwnj;شود که پس از مرگ دیگری که خبرش رسیده، مسن&zwnj;ترین فرد کلورز چه کسی است.</p>
<p>اما این بار خبر فرق داشت. نیمی از درخت توت را دزدیده بودند. عده&zwnj;ای شبانه با ارۀ برقی به سراغ درخت توت کنار شالی&zwnj;زار رفته و نیمی از آن را بریده بودند. درخت آنقدر کهنسال و آنقدر تنومند بود که در یک شب نتوانسته بودند همه&zwnj;اش را بدزدند. مادربزرگم تا روزها هرکداممان را که می&zwnj;دید، با غمی که تکرار از سنگینی آن کم نمی&zwnj;کرد، خبر را بازگو می&zwnj;کرد. یک هفته گذشت و در شبی دیگر دزدها بازگشتند و نیمۀ باقی مانده را نیز بردند. خبر تکرار می&zwnj;شد و در حرف&zwnj;های مادربزرگم آن امید اندک نیز که از نیمۀ باقی&zwnj;مانده جان می&zwnj;گرفت، از دست رفته بود. از همسایه&zwnj;ها شنیده بود که چوب درخت توت برای ساختن ساز خوب است و قیمت گزافی هم دارد و با اندوه تکرارش می&zwnj;کرد. با شنیدن این حرف بسیاری از مخاطبانش می&zwnj;پرسیدند که چرا بعد از شب نخست تنۀ باقی مانده را نفروختند که لااقل نیمی از قیمت آن تحفۀ به سرقت رفته به خودشان برسد. مادربزرگم در برابر این حرف لحظه&zwnj;ای سکوت می&zwnj;کرد و از نگاهش می&zwnj;شد فهمید که چنین کاری از محدودۀ درکش خارج است.</p>
<p>معنای درخت توتِ کنار شالی&zwnj;زار برای او، پدربزرگم و کسانی که در شالی&zwnj;زارهای همسایه کار می&zwnj;کردند، با کسانی که بریدند و بردندش، متفاوت بود. این&zwnj;ها درخت را در آفتاب داغ شهریور به یاد می&zwnj;آورند. وقتی که در فاصلۀ وعده&zwnj;های طاقت&zwnj;فرسای برداشت برنج زیر سایه&zwnj;اش می&zwnj;نشستند و از نسیم لای برگ&zwnj;هایش جان می&zwnj;گرفتند. اما آنها درخت توت را حجمی از چوب گران&zwnj;قیمت می&zwnj;دیدند که می&zwnj;شد برید و فروختش. که می&zwnj;شد با بردنش شالی&zwnj;کارها را بی&zwnj;سایه کرد. مادربزرگم حتی وقتی فهمید که چوب درخت توتشان قیمت دارد، نیمۀ به جا مانده را نبرید. در همۀ این سال&zwnj;ها چوب درخت را نفروخت و با قیمتی به مراتب کمتر با آهن و حلب سایه&zwnj;بانی به جایش نساخت. درخت برای ما چوب است، برای او سایه&zwnj;ای در آفتاب تابستان و نسیمی میان شلاق داغ ساقه&zwnj;های برنج بود.&nbsp;&nbsp;</p>
<p>ماجرای درخت توت، هم&zwnj;زمان شد با به آتش کشیده شدن کاخ سرهنگ&zwnj;آباد اردستان و مرا به یاد همۀ بناهایی انداخت که شبانه تخریب شدند، پای دیوارهایشان آب رها شد تا بپوسند یا درهایشان بسته شد به انتظار این که برفی ببارد و سقفشان فرو ریزد. این به آتش کشیدن&zwnj;ها، تخریب&zwnj;ها و بی&zwnj;رحمی&zwnj;ها حاصل نگاهی است که درخت را حجمی از چوب می&zwnj;بیند و خانه را توده&zwnj;ای از خشت. مادر بزرگم اگر خانۀ کاه&zwnj;گلی اش را در زلزله از دست نداده بود، به خنکی حیاط و سایۀ ایوانش دل می&zwnj;بست. اگر شبانه نیمی از خانه&zwnj;اش را خراب می&zwnj;کردند، با تیمار آنچه مانده دل به نیمۀ دیگر خوش می&zwnj;کرد. ولی آنهایی که سایه&zwnj;گاه چهل سالۀ چند شالی&zwnj;کار را برای ارزش چوبش شبانه می&zwnj;دزدند، خانۀ صد ساله را به سبب، به زعم خویش، بی&zwnj;ارزشی خشت و چوبش خراب می&zwnj;کنند.</p>
<p>&nbsp;</p>
</div>
</div>