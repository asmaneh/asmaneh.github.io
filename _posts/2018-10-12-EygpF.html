--- 
title: "معرفی کتاب «مورّخ و تاریخ»" 
authors: tahmasbi 
types: blog 
featured: false
slug: EygpF 
--- 
<p>در این&zwnj;جا کتابی سودمند، که چندی پیش مطالعه&zwnj;اش را به پایان رسانده&zwnj;ام، معرفی می&zwnj;کنم. نام آن&nbsp;<em>مورخ و تاریخ</em>&nbsp;است، نوشتۀ آرنولد توین&zwnj;بی و ترجمۀ حسن کامشاد که متنش حاصل دوازده گفتگوی جی. ر. اوربان و آرنولد جوزف توین&zwnj;بی در&nbsp;۱۹۷۲- ۷۳ است.</p>
<p>آرنولد توین&zwnj;بی در&nbsp;۱۸۸۹ به دنیا آمد. تحصیلاتش را در رشتۀ تاریخ یونان و روم در دانشگاه آکسفورد به پایان رساند و همان&zwnj;جا به تدریس پرداخت. مشهورترین اثرِ وی مجموعۀ دوازده&zwnj;جلدی&nbsp;بررسی تاریخ&nbsp;است. دیگر آثار وی&nbsp;سفر به چین&nbsp;(۱۹۳۱)،&nbsp;رهیابی یک مورخ به دین&nbsp;(۱۹۵۶)،&nbsp;شرق به غرب&nbsp;(۱۹۵۸)،&nbsp;نگرانی بشر پس از مرگ&nbsp;(۱۹۶۸)،&nbsp;پار&zwnj;ه&zwnj;ای مسائل تاریخ یونان&nbsp;(۱۹۶۹)،&nbsp;شهرهای پویا&nbsp;(۱۹۷۰) و&nbsp;قسطنطین هفتم و جهان او&nbsp;(۱۹۷۲)&nbsp;است.</p>
<p>اوربان را بهترین مصاحبه&zwnj;کنندۀ دنیای انگلیسی&zwnj;زبان خوانده&zwnj;اند. وی در ۱۹۴۷ از دانشگاه بوداپست درجۀ لیسانس و در ۱۹۵۶ از دانشگاه لندن دکترا گرفت. تألیفات متعددِ او بیشتر دربارۀ اروپای شرقی و کمونیسم و روابط چین و شوروی و مسائل مشابه است.</p>
<p>این کتاب کوچک در دو بخش تنظیم شده است؛ بخش نخست &laquo;رهیابی&raquo; نام دارد و بحث&zwnj;های چون علم یا هنر بودن تاریخ، نقش مورخ، قانونمند یا یکه&zwnj;روند بودن تاریخ، بی&zwnj;طرف بودن یا نبودن مورخ، و گفتگو دربارۀ وضعیت تمدن&zwnj;ها و روزگار امروز بشر را در بر می&zwnj;گیرد. بخش دوم &laquo;الگوها&raquo; است و در آغاز به فراز و نشیب تمدن&zwnj;ها می&zwnj;پردازد و در ادامه، بخش عمدۀ آن به مسائل جهان پس از جنگ جهانی دوم اختصاص دارد.</p>
<p>مشخصات کتاب: توین&zwnj;بی، آرنولد.&nbsp;مورخ و تاریخ. ترجمۀ حسن کامشاد. تهران: خوارزمی.&nbsp;۱۳۷۰.</p>
<p>نام لاتین کتاب نیز چنین است: Toynbee on Toynbee</p>
<p>بخشی از متن کتاب:</p>
<p>&laquo;هر گونه مطالعۀ امور بشر ناگزیر گزینشی است. فرض کنید کسی همۀ روزنامه&zwnj;های یک روز جهان را در اختیار دارد، با تضمین این&zwnj;که مندرجات آنها کلمه به کلمه عین واقعیت است. با این همه روزنامه چه می&zwnj;تواند بکند؟ چگونه آنها را نظم و ترتیب بخشد؟ با فرض این&zwnj;که جمیع واقعیات را هم واجد اهمیتی یکسان پندارد، باز قادر نیست تاریخ یک روز واحد را بنویسد و کلیۀ داده&zwnj;های موجود را در آن بگنجاند. باید انتخاب کند، و اگر همۀ داده&zwnj;ها را نیز به کار بَرد، باز ناچار است بعضی را پرجلوه سازد و از طول تفصیل بقیه بکاهد. و همین که دست به این عمل زد وارد جرگۀ ذهنیت شده است. منظورم حب و بغض&zwnj;هایی است که به کار می&zwnj;افتد، و برای خودِ نویسنده بسیار دشوار است که متوجه آنها شود. واقعیت تاریخی چیزی سخت و استوار مانند سنگ و آجر نیست که بتوان برداشت و مصرف کرد؛ واقعیت به مفهومی ساختۀ بشر است، نتیجۀ گزینش از میان مواد خام است. حتی یک آجر هم گزیده&zwnj;ای از گل و خاک است. ...&raquo;</p>