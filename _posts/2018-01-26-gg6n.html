--- 
title: "نگاهى گذرا بر فاجعۀ دردناک پلاسكو" 
authors: پرویز پیران* 
types: bulletins 
categories: plasco 
tags: پلاسکو,حادثه پلاسکو,نقد اجتماعی,نقد رسانه,نقد رسانه ملی,فساد,فساد شهرداری 
sortOrder: 12 
featured: false
slug: gg6n 
--- 
<p style="text-align: justify;">به هنگام خيره نگاه كردن به جعبۀ جادو يا جادوگرى كه تلويزيونش خوانند و مشاهدۀ فرو ريختن ساختمان نمادين شدۀ پلاسكو آوار بي&zwnj;شمارى پرسش بر جان آدمى فرو مى&zwnj;ريزد؛ وحشت عظيم درك اين مسئله كه در قرن بيست&zwnj;و&zwnj;يكم ميلادى با اين همه پيشرفت خيره كنندۀ&nbsp;فنى و دورانى كه هوشمند و دانش&zwnj;بنيانش مى&zwnj;خوانند، اين چنين به ارزانى آتش&zwnj;نشانان شجاع و در اين قحط&zwnj;سال دمشقى با وجدان حرفه&zwnj;اى و كارگران زحمتكش و حتما شريف و صاحبان مغازه&zwnj;ها پرپر مي&zwnj;شوند و شمار بيشترى از هستى ساقط؛ چه بايد گفت؟ خوشبختانه سردردى سهمگين هجوم مى&zwnj;آورد تا راه بر خشم و احساس ناتوانى بر بندد. دو روزى مى&zwnj;گذرد تا با آرامشى نسبى دوباره به فاجعه&zwnj;اى عظيم و در همان حال تراژيك، پرداخته شود.</p>
<p style="text-align: justify;">چنانچه به ساده كردن ابعاد گوناگون و در هم تنيدۀ مسئله اقدام شود به چهار سرفصل مي&zwnj;توان بسنده كرد: نخست عوامل انسانى كه اجنبى آن نيز مي&zwnj;تواند هيومن&zwnj;ـ&zwnj;ور باشد؛ دو ديگر عوامل اطلاعات يا ارتباط&zwnj;محور يا اينفو&zwnj;ـ&zwnj;ور؛ سوم مباحث فنى يا تكنو&zwnj;ـ&zwnj;ور و در فرجام مسايل سازمان&zwnj;محور يا اورگو&zwnj;ـ&zwnj;ور. صورت مسئلۀ ساده شده بخش بندى پيش گفته را تاييد مى&zwnj;كند. سوژه&zwnj;اى (ساختمان پلاسكو)، در لحظه&zwnj;اى (زمان)، به آتشى عظيم (رخداد)، دچار شده و آتش&zwnj;نشانان و عوامل ديگرى در خیابان استانبول (مكان يا فضا) گرد آمده&zwnj;اند اما شد آنچه نبايد مي&zwnj;شد (آثارو پىامدها).</p>
<p style="text-align: justify;">نخست آنكه توده&zwnj;اى از آدميان گرد آمدند و با غريو و هلهله به عكس&zwnj;بردارى و گرفتن فيلم دست گشادند و راه بر يارى&zwnj;رسانان بستند. پس چاره&zwnj;اى نيست جز آنكه بپذيريم كه در اثر رنج&zwnj;هاى تاريخى و آسيب&zwnj;هاى امروزى و رنج&zwnj;هاى زيستن در اين زمان و مكان دچار مشكلات جدى و پيچيده&zwnj;ايم. خودمحورى تاريخى علاج ناشده، در زمانۀ سر بريدن اخلاق، لمپنيسم و شارلاتانى خاص نوكيسگى رانت محور در اقليتى، و ستيز جانكاه اكثريت براى بقا، شرايط بغرنجى را پديد آورده كه در تركيب با بى&zwnj;اعتمادى فراگير شده و چند عامل دیگر كه بحث از آنها بماند، جامعه را لحظه&zwnj;اى و تحريك&zwnj;پذير ساخته است.</p>
<p style="text-align: justify;">از نظر گردش آزاد اطلاعات و رسانه&zwnj;هاى مورد اعتماد و در رأس آنها وضعيت اسفبار رسانۀ ملى كه بيشتر اوقات وقت خود را صرف توضيح فرش خانۀ حنين&nbsp;ابن&nbsp;اسحاق&nbsp;طوسى در جابقلا مى&zwnj;كند، رسانه&zwnj;هاى دنياى مجازى به صورت درهم، سره و ناسره، هدفمند چه ميهنى و چه ضد آن ميدان&zwnj;دارى مي&zwnj;كند. در چنين شرايطى بازار شايعه، غلو و بزرگ&zwnj;نمايى سخت گرم و پررونق گشته است. فقط كافى است پژوهندۀ شريف و آگاهى به تحليل به تحليل مطالب دنياى مجازى دست گشايد تا ده&zwnj;ها علت آتش&zwnj;سوزى كه نيمى از آنها بر نظريۀ كهن توطئۀ باب طبع ايرانيان استوار است. چنين تحليلى نشان مي&zwnj;دهد كه چه بر سر سرمايۀ اجتماعى عام يا مرتبط به سازمان&zwnj;هاى رسمى آمده است و نگرش&zwnj;هاى دنياى مجازى اكثرا بر چه مدارى مي&zwnj;گردد.</p>
<p style="text-align: justify;">در زمينۀ تكنو&zwnj;ـ&zwnj;&zwnj;ور يا بعد فنى، فاجعۀ پلاسكو نشان داد كه يكى از مهمترين سازمان&zwnj;هاى امدادى در شهرى كه بر پايۀ رانت در گردش و مافياى سخت فربه زمين و مسكن صاحب صدها برج شده است و در دورۀ پيشين شهردارى حتى مجوز چهل طبقه نيز صادر شده در برابر آتش سوزى و ساير حوادث تا به چه ميزان مصون است. فراموش نشود كه كلان شهر تهران در انتظار زلزله&zwnj;اى مهيب است و احتمال آتش&zwnj;سوزى در چنان شرايطى جدى است. تصور كنيد كه در نبودن رسانه&zwnj;اى قابل اطمينان و اعتماد چه شرايطى پيش خواهد آمد؟ نكته قابل توجه آنست كه شهردارى تهران با بودجه&zwnj;اى باور نكردنى و با بدهى بي&zwnj;سابقه چه كار مهم&zwnj;ترى از تجهيز سازمان آتش&zwnj;نشانى داشته است. عجيب&zwnj;تر آنكه حتى بنا به گزارش برخى از رسانه&zwnj;ها، بودجۀ تخصيصى نيز كاملاً به آتش&zwnj;نشانى پرداخت نشده است. پرسش بعدى آن است كه چرا علي&zwnj;رغم انبوهى مجوز بلندمرتبه كه داستان آن بر همه آشناست، شهردارى آتش&zwnj;نشان هوايى ندارد؟ كه باز هم بگذار و بگذر.</p>
<p style="text-align: justify;">آخرين نكته به مباحث سازمانى يا اورگو&zwnj;ـ&zwnj;ور اختصاص دارد، مبحثى پر از آب چشم. فساد گسترده، غلبۀ رابطه بجاى ضابطه و در نتيجه فقدان چشمگير شايسته سالارى (فقط لحظه&zwnj;اى به استخدام&zwnj;هاى سال آخر شهردارى بيانديشيد و به حقوق&zwnj;هاى تعيين شدۀ مندرج در روزنامه ها مراجعه کنید)، بخشى بودن ساختار ادارى و عدم هماهنگى در كنار فقدان برنامه&zwnj;ريزى يا آرزوها و خواسته&zwnj;هاى مدير را برنامه ساختن، خود محورى سازمانى، ناكارآمدى ژرف و نهادينه شده، استبداد مديريتى و ضعف يا فقدان انگيزه در رده&zwnj;هاى متوسط و پايين و البته منفعت&zwnj;محورى و وجود مافياهاى متعدد و در رقابت، فقدان احترام به قانون و قانون&zwnj;گرايى را نيز نبايد از ياد برد.</p>
<p style="text-align: justify;">حالا بايد پرسيد آيا آنچه بر سر پلاسكو آمد حتى اگر شايعات منفى نيز مردود شناخته شوند، با تمامى دردناكى رنج&zwnj;آورى با تمام آثار مهيب و باور نكردنى آن، طببعى و قانونمند نبوده است؟ پاسخ را به خوانندگان عزيز و گرانقدر وا مى&zwnj;گذاریم. تا بعد...</p>
<p style="text-align: justify;">&nbsp;</p>
<p style="padding-right: 40px; text-align: justify;">* جامعه&zwnj;شناس</p>