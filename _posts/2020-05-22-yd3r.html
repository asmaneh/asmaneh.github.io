--- 
title: "نگاهی به نقشۀ پاسکال کُست از تیمچۀ حاج سیدحسین صباغ در بالابازار کاشان" 
authors: jayhani 
types: blog 
featured: false
featureImg: "/assets/img/posts/yd3r.jpg" 
slug: yd3r 
gallery: 
- image_path: "/assets/img/posts/yd3r.jpg" 
  title: "نگاهی به نقشۀ پاسکال کُست از تیمچۀ حاج سیدحسین صباغ در بالابازار کاشان" 
- image_path: "/assets/img/posts/yd3r-1.jpg" 
  title: "" 
- image_path: "/assets/img/posts/yd3r-2.jpg" 
  title: "" 
- image_path: "/assets/img/posts/yd3r-3.jpg" 
  title: "" 
- image_path: "/assets/img/posts/yd3r-4.jpg" 
  title: "" 
- image_path: "/assets/img/posts/yd3r-5.jpg" 
  title: "" 
- image_path: "/assets/img/posts/yd3r-6.jpg" 
  title: "" 
 
--- 
<div>
<div>
<p>در میان ترسیم&zwnj;های پاسکال کُست نقشۀ بخشی از بازار کاشان تحت عنوان &laquo;بازار حاج سید حسین و حمام عمومی&raquo; (Bazar Adji-Seid Hussen et bain public) نیازمند توجه و بررسی است (تصویر ۱). تصویر این نقشه در کتاب &laquo;Monuments modernes de la Perse&raquo; در سال ۱۸۶۷ به چاپ رسیده است. [۱] این نقشه باید حاصل سفری باشد که در دهۀ ۱۸۴۰ و در زمان محمدشاه قاجار انجام شده بود. نقشه که خوب ترسیم شده دو بنای وسیع را در دو جانب یک راستۀ بازار نشان می&zwnj;دهد. بنای سمت چپ حمامی است که در نقشه به نام دقیق آن اشاره نشده است. اما روشن است که این بنا، حمام خان است که در سال ۱۱۸۸ ه&zwnj;.ق. [۲] به دستور عبدالرزاق خان حاکم وقت کاشان ساخته شده و وضع فعلی آن با نقشۀ کست تفاوت چندانی ندارد. در نقشۀ یادشده راستۀ بازار به عنوان بازار بزرگ (بازار گذر بزرگ) [۳] معرفی شده است که باید راستۀ بالابازار باشد. لذا عنوان بازار حاج سیدحسین همان&zwnj;طور که از راهنمای نقشه نیز فهمیده می&zwnj;شود به بنای سمت چپ اطلاق شده است. مقصود کست از این بنا به احتمال فراوان باید جایی باشد که امروز آن را به نام تیمچۀ حاج سیدحسین صباغ یا تیمچۀ حاج محمد صادق نقوی (مالک بعدی تیمچه و وقف&zwnj;کنندۀ آن) می&zwnj;شناسیم.<br />وضعیت امروزی بنای یادشده در نقشه&zwnj;ای که دفتر فنی ادارۀ میراث فرهنگی کاشان تهیه کرده قابل مشاهده است (تصویر ۲). مقایسۀ دو نقشه بررسی شده نشان می&zwnj;دهد که نقشۀ کست احتمالاً شکل ساده&zwnj;تری از بنای مورد نظر است؛ به&zwnj;نحوی که حجره&zwnj;های پیرامون صحن اصلیِ کشکولی شکل تیمچه به صورت ساده&zwnj;تری پیرامون فضای میانی چیده شده&zwnj;اند. علاوه براین، حجره&zwnj;های واقع در چهار گوشۀ صحن یادشده در ترسیم کست با زاویۀ ۴۵ درجه نسبت به محورهای طولی و عرضی بخش اصلی بنا قرارگرفته&zwnj;اند؛ موضوعی که در وضعیت موجود و نقشه&zwnj;های بنا دیده نمی&zwnj;شود و شاهدی از آن نیز در دست نیست. این ممکن است نشانه&zwnj;ای از وضعیت گذشتۀ بنا تلقی شود. هرچند بعید است؛ هم به دلیل عدم وجود شاهد یا نشانه&zwnj; و هم به دلیل شکل ساده&zwnj;شدۀ ترسیم کست نسبت به بنا و نحوۀ این ساده&zwnj;سازی. بخصوص که هشتی مفصل بنا که توسط دو راهرو کوتاه به راستۀ بالابازار و صحن اصلی تیمچه متصل می&zwnj;شود، در ترسیم کست به فضایی کوچک و هم&zwnj;اندازۀ یکی از حجره&zwnj;های واقع در چهار گوشۀ بنا تبدیل شده است. علاوه بر این، نسبتِ بخش پیرامون هشتی به بخش پیرامون صحن اصلی تیمچه طوری است که احتمال ساخته شدن هشتی در زمانی بعد از بازدید کست را منتفی می&zwnj;کند. درعین حال کست بنای یادشده را دقیقاً دیده است. زیرا تصویری از فضای داخلی آن را از انتهای تیمچه به سمت در ورودی ترسیم کرده است (تصویر ۳). اما مهم&zwnj;ترین نکته در مورد نقشۀ کست این است که تیمچۀ حاج سیدحسین اصلاً در مقابل حمام خان و یا به قول کست حمام عمومی قرار ندارد، بلکه تقریباً در فاصلۀ یکصد متری شرق آن واقع شده است و البته همانند حمام در سمت جنوب راستۀ بالابازار.</p>
<p>ممکن است تصور شود که بنای مورد نظر کست که نقشه و موقعیتش با تیمچۀ حاج سیدحسین صباغ تفاوت دارد اساساً مکان دیگری است و برای مثال، کست نام بنا را اشتباه درج کرده است. این نیز غیرممکن است. زیرا در مقابل حمام خان و البته با اختلاف یکی دو حجره، ورودی سرایی متفاوت با ترسیم کست قرار دارد که نامش سرای بالابازار و یا بروجردی&zwnj;ها است و اگرچه نوسازی شده اما بنایی قدیمی است. ازسوی دیگر تصویری که کست از داخل بنای &laquo;بازار حاج سیدحسین&raquo; ترسیم کرده است (تصویر ۳) کاملاً با تیمچۀ حاج سیدحسین صباغ (تصویر 4) و همچنین با نقشه&zwnj;ای که خودش از این بنا در کتاب معرفی کرده است (تصویر ۱) همخوانی دارد. مثلاً جای حجره&zwnj;ها و تعداد آنها و شکل سقف و حتی دست&zwnj;انداز مشبک لبۀ رواق طبقۀ بالا همه شبیه هم هستند. عمدۀ تفاوت&zwnj;ها در شکل تزئینات گچی برخی جاها است و همچنین چند قوس بزرگ به عرض سقف صحن میانی تیمچه که الحاقی بودن آنها از نحوۀ اجرا و شکل آنها و مصالحشان هویدا است.</p>
<p>لذا احتمالاً یا اطلاعات اولیه در زمان برداشت نادقیق بوده و یا اشتباهاتی در زمان تهیۀ تصویرها برای چاپ کتاب رخ داده است. دست&zwnj;کم بررسی تصویر دیگری از کاشان نیز ایرادهایی را آشکار می&zwnj;کند. کست در کتاب فوق&zwnj;الذکر تصویری از باغ فین را نیز درج کرده است که در آن، باغ طوری درون حصار و در پایین&zwnj;دست کوهستان تصویر شده که زمین مقابلش از هرچیز روییدنی بری است و عنصر ساخته شده&zwnj;ای هم در آن حدود دیده نمی &zwnj;شود (تصویر ۵). باوجود این در نسخۀ دستنویس کست که در کتابخانۀ شهرداری مارسی محفوظ است، این تصویر ترکیب متفاوتی دارد (تصویر ۶). تصویر باغ فین داخل نسخۀ دستنویس که خیابانی در مقابل باغ را نیز شامل می&zwnj;شود، هم با متن کلانتر ضرابی در دهۀ ۱۲۸۰ ه.ق [۴] مبنی بر وجود خیابانی در برابر سردر باغ فین همخوانی دارد و هم با عکس&lrm;&zwnj;های دهۀ ۱۹۳۰ میرون اسمیت.[۵] لذا به نظر می&zwnj;رسد کست تصویر باغ را پس از انجام پاره&zwnj;ای تغییرات در کتاب درج کرده است. اما باید توجه داشت که دو تصویر سردر باغ فین که داخل کتاب و نسخۀ دستنویس کست قرار دارند احتمالاً از یک منشاء هستند و تفاوت&zwnj;های آنها منحصر به محیط پیرامون، درختان و جزئیات بناها است. لذا ممکن است نسخه&zwnj;ای از تصویر برای درج در کتاب ساخته شده باشد که مثلاً باغ را بهتر نشان دهد. این موضوع در مورد تیمچۀ حاج سیدحسین صدق نمی&zwnj;کند. ازاین رو به نظر می&zwnj;رسد تفاوت میان نقشۀ کست و بنای تیمچۀ یادشده و به&zwnj;خصوص جابجایی آن در راستۀ بازار در کنار سایر موارد مشابه می&zwnj;تواند موضوع یک تحقیق باشد.</p>
<p>*منبع تصویرهای ۱ و ۳ و ۵ از کتاب &laquo;Monuments modernes de la Perse&raquo;، منبع تصویرهای ۲ و ۴: پروندۀ ثبت تیمچۀ صباغ در فهرست آثار ملی ایران به شمارۀ ۱۰۲۵۳، منبع تصویر ۶ &laquo;Biblioth&egrave;que municipale de Marseille&raquo;، با سپاس از خانم دکتر مهوش عالمی برای در اختیار قرار دادن این تصویر.</p>
</div>
</div>
<div>۱. نک:</div>
<div>
<p dir="ltr">Coste, Pascal. (1867). Monuments modernes de la Perse.</p>
</div>
<div>۲. براساس بیتی از صباحی بیدگلی که بدین شرح است:</div>
<div>
<p>بپایان آمد و گفتا صباحی بهر تاریخش/ &laquo;از این حمام عالم شد بری جاوید زآلایش&raquo;. نک: پروندۀ ثبت حمام خان در فهرست آثار ملی ایران به شمارۀ ۳۶۲۷.</p>
</div>
<div>
<p dir="ltr">3. Bazar sur la grande rue de Kachan.</p>
</div>
<div>۴. نک:</div>
<div>کلانتر ضرابی، عبدالرحیم. (۱۳۷۸). تاریخ کاشان یا مرآه&zwnj;القاسان، به&zwnj;کوشش ایرج افشار. تهران: امیرکبیر.</div>
<div>۵. نک:</div>
<div>
<p>جیحانی، حمیدرضا و نغمه اسدی. (۱۳۹۸). عناصر و ویژگی&zwnj;های محیطی پیرامون باغهای مظهرخانه&zwnj;ای. معماری اقلیم گرم و خشک، دورۀ ۶، شمارۀ ۹، بهار و تابستان، ۱۹-۴۴<br />همچنین نک:</p>
<p dir="ltr">The Meyron Bement Smith Collection, Freer Gallery of Art and Arthur M. Sackler Gallery Archives, Smithsonian Institution, Washington, D.C.</p>
</div>