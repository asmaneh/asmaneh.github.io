--- 
title: "تعدّیِ استعاره‌های معماری" 
authors: qayyoomi 
types: blog 
featured: false
slug: CR3n 
--- 
<div>
<p>ما برای فهم و تفهیم و تفاهم بهتر به تشبیه و تمثیل و استعاره دست می&zwnj;زنیم. دانشوران نشان داده&zwnj;اند که بهره&zwnj;گیری از استعاره نه تنها تفاهم را تسهیل می&zwnj;کند؛ بلکه بر گستره و عمق فهم ما می&zwnj;افزاید. معماری هم از این قاعده برکنار نیست. در سخن گفتن دربارۀ معماری، آگاهانه و ناآگاهانه از استعاره&zwnj;ها بهره می&zwnj;بریم. استفاده نکردن از استعاره&zwnj;ها در معماری، اگر ممکن باشد، فهم ما را محدود و سخن گفتنمان را دشوار و گاهی سطحی می&zwnj;کند. اما استفاده از تشبیه&zwnj;ها و استعاره&zwnj;ها قیود و آدابی دارد که اگر آنها را مراعات نکنیم، استعاره از خاصیت می&zwnj;افتد و به جای آنکه به فهم و تفاهم کمک کند، سد راه آنها می&zwnj;شود. تشبیهِ معروفِ &laquo;خسرو چون شیر است&raquo; را به یاد داریم؛ نیز می&zwnj;دانیم که ممکن است با حذف ادات تشبیه و یک طرف تشبیه، این تشبیه به استعارۀ &laquo;شیر&raquo; بدل شود؛ یعنی خسرو را به جای &laquo;خسرو&raquo;، &laquo;شیر&raquo; خطاب کنیم. مقصودمان از این تشبیه و استعاره این است که خسرو در دِلیری مانند شیر است. فرض کنیم که رفته&zwnj;رفته مبنای این تشبیه و استعاره را از یاد ببریم؛ فراموش کنیم که خسرو را از آن رو شیر خوانده بودیم که دلیر است. در این صورت، توقع خواهیم داشت که خسرو دندان و یال و دست&zwnj;وپایی چون شیر داشته باشد.</p>
<p>هنگامی که در سخن علمی، تفکر و خردورزی و استدلال جای خود را به لفاظی و بیان&zwnj;های شاعرمآبانه بدهد؛ هنگامی که سخنان دراز و بی&zwnj;مایه گفتن عرصه را بر سخن استوار تنگ کند؛ هنگامی که اندیشمندان و سخن&zwnj;گویان و نویسندگانْ ابهام و ایهام را بر سخنِ روشن و محکم ترجیح بدهند، استعاره&zwnj;ها از حدود خود خارج می&zwnj;شوند و میدان سخن را به دست می&zwnj;گیرند. این میدان&zwnj;داری کار را به آنجا می&zwnj;کشانَد که وجه شَبَهِ تشبیهی که مبنای استعاره بوده است از یاد می&zwnj;رود و استعاره از قلمروِ خود تعدّی می&zwnj;کند. سخن گفتن دربارۀ معماری در ایران سخت گرفتار چنین وضعی است. در این یادداشت، مثال&zwnj;هایی از استعاره&zwnj;های متعدی در سخن امروز معماری ایران ذکر می&zwnj;کنم. قصدم در اینجا فقط طرح موضوع است. هم اصل موضوع و هم مثال&zwnj;های آن نیاز به تحقیق و تفصیل بیشتری دارد.</p>
<p>&nbsp;برای کوتاه کردن سخن، از مجادلاتِ بجایی از قبیل &laquo;معماری چون محصول/ معماری چون مسیر&raquo; و &laquo;معماری چون اثر هنری/ معماری چون فرآورده&raquo; می&zwnj;گذرم و این قول رایج را درست می&zwnj;انگارم که مقصود از &laquo;معماری&raquo; اثر و محصول معماری است و آن نیز قسمی از هنر یا اثر هنری است. اما فرق است بین این قول که معماری قسمی از هنر است با این قول که معماری با نقاشی و مجسمه&zwnj;سازی یکی است.</p>
<p>معماری را در یونان باستان &laquo;صناعت&raquo; (تخنه) [۱] و در سده&zwnj;های میانه &laquo;فن مکانیکی&raquo;،[۲] می&zwnj;شمردند؛ اما مفهوم معماری در ایتالیای دورۀ رنسانس بر مفهوم طراحی استوار شد و در آن روزگار، معماری را &laquo;هنری مبتنی بر طراحی&raquo;[۳] دانستند.[۴] شاید همین باشد که موجب شد مورخانِ هنر آن روزگار در کتاب&zwnj;هایشان معماری را در کنار دیگر هنرهای مبتنی بر طراحی ــ نقاشی و مجسمه&zwnj;سازی ــ بنشانند و سنتی بنیاد کنند که چند سده دوام آورد. بعدها هم که در اروپای سدۀ هجدهم، مفهوم معماری از &laquo;هنر مبتنی بر طراحی&raquo; به &laquo;هنر زیبا&raquo; [۵] تبدّل یافت، معماری همچنان در عِداد نقاشی و مجسمه&zwnj;سازی بود. به&zwnj;علاوه، می&zwnj;دانیم که بزرگ&zwnj;ترین نقاشان و مجسمه&zwnj;سازان ایتالیای دورۀ رنسانس یا همچون میکلانجلو خودْ معمار نیز بودند، یا همچون مازاتچو [۶] و دوناتِلو [۷] با معماران همکاری تنگاتنگ داشتند. شاید از همین رو باشد که در نخستین تاریخ&zwnj;نامۀ هنر ــ یعنی سرگذشت نخستین نقاشان، مجسمه&zwnj;سازان، و معماران از چیمابوئه تا روزگار ما [۸] که جورجو وازاری [۹] در نیمۀ سدۀ شانزدهم نوشت ــ نام معماران در کنار نقاشان و مجسمه&zwnj;سازان ذکر شده است. [۱۰] اینان معمارانی بودند که بناهای شاخص و فاخر را می&zwnj;ساختند؛ اما آیا معماری غالب و متداول ایتالیا هم محصول کار همینان بود؟ آیا معماران متعارفی هم که برای عامه بنا می&zwnj;ساختند نقاش و مجسمه&zwnj;ساز بودند؟ آیا در نظر مردم ایتالیای آن روزگار، نوعِ معماران از قبیل نقاشان و مجسمه&zwnj;سازان بودند؟ پاسخ این پرسش&zwnj;ها هرچه باشد، این&zwnj;قدر می&zwnj;دانیم که حتی نقاش و معماری چون میکلانجلو هنگامی که دیوار و سقف کلیسای سیستین [۱۱] را نقاشی می&zwnj;کرد با هنگامی که کلیسای سان&zwnj;پی&zwnj;یترو [۱۲] در واتیکان را می&zwnj;ساخت دو کارِ متفاوت می&zwnj;کرد. در هردو &laquo;حالی&raquo; را پدید می&zwnj;آورد. در اولی، افزون بر این حال، چیزی را &laquo;بیان&raquo; می&zwnj;کرد؛ اما آیا در دومی هم به دنبال &laquo;بیان&raquo; چیزی بود؟ در اولی، &laquo;مخاطب&raquo; داشت؛ اما آیا می&zwnj;توان در معماری کلیسا از چیزی به عنوان &laquo;مخاطب&raquo; سخن گفت؟ انسان&zwnj;ها در &laquo;مقابل&raquo; اثر نقاشی قرار می&zwnj;گیرند؛ اما آیا در اثر معماری فقط در مقابل آن قرار می&zwnj;گیرند؟ انسان در دلِ معماری زندگی می&zwnj;کند. انسان &laquo;در معرض&raquo; اثر معماری قرار می&zwnj;گیرد. انسان اثر معماری را فقط با چشم خود درنمی&zwnj;یابد؛ بلکه با حرکت خود، با اندام&zwnj;های خود، با همۀ دیگر حواس خود آن را درک می&zwnj;کند. انسان&zwnj;ها معمولاً به قصد تماشا به نقاشی می&zwnj;نگرند؛ اما حتی اگر قصد تماشای معماری نکنند، ناگزیر در معرض آن&zwnj;اند و از آن متأثر می&zwnj;شوند.</p>
<p>امروز در سخن گفتن دربارۀ معماری، بارها از تعابیری چون &laquo;مخاطب اثر&raquo; و &laquo;بیان معمار&raquo; و &laquo;قصد معمار از بیان ...&raquo; استفاده می&zwnj;کنیم. از یاد برده&zwnj;ایم که این تعابیرْ برآمده از تشبیه معماری به نقاشی است. شاید این تعابیر گاهی به&zwnj;کار آید و بتوان از آن برای جلب توجه خواننده به &laquo;برخی از&raquo; جنبه&zwnj;های معماری استفاده کرد؛ اما الگوی &laquo;معماری چون نقاشی&raquo; پا را از این حدود فراتر گذاشته است. از یاد برده&zwnj;ایم که معماری فقط در برخی از جنبه&zwnj;ها به نقاشی شبیه است. اثر معماری، جز در مواردی نادر، به منظورِ &laquo;بیان&raquo; چیزی پدید نمی&zwnj;آید و معمار در پی بیان (به معنای نقاشانۀ &laquo;بیان&raquo;) نیست. تشبیه معماری به نقاشی از حدود خود تعدی کرده است.</p>
<p>کسانی که دربارۀ آثار تاریخ معماری سخن می&zwnj;گویند بارها از &laquo;خواست معمار&raquo; برای &laquo;بیان&raquo; چیزی به &laquo;مخاطب&raquo; می&zwnj;گویند و هرگز در پیامدهای نادرستِ بزرگ این خطا تأمل نمی&zwnj;کنند. متأسفانه پیامدهای تعدیِ &laquo;معماری چون نقاشی&raquo; به سخن از معماری و تاریخ معماری و نقد معماری محدود نمانده؛ بلکه دامن آموزش و حرفۀ معماری را هم گرفته است. معلمانِ معماری همین&zwnj;ها را به دانشجویان معماری می&zwnj;آموزند. به جای اینکه دانشجو را به برآوردنِ خواسته&zwnj;ها و نیازهای جسمی و روانی و روحی استفاده&zwnj;کنندگان از بناها و شهرها بخوانند، از آنان می&zwnj;خواهند که &laquo;خود&raquo; را در اثرشان &laquo;بیان&raquo; کنند. طُرفه اینکه معیار داوری دربارۀ طرح&zwnj;ها در بسیاری از مواردْ &laquo;گرافیکِ&raquo; نقشه و زیباییِ راندوست. آنان معمولاً نمی&zwnj;آموزند که از ابزارهای بیان تصویریِ معماری چگونه باید به تصوری از مکانِ ساخته راه برد. دانش&zwnj;آموختگانِ معماری همین&zwnj;ها را در حرفه دنبال می&zwnj;کنند. مجلات معماری و منتقدان معماری نیز نوعاً همین&zwnj;ها را تبلیغ می&zwnj;کنند.</p>
<p>بگذارید مثالی هم از حوزه&zwnj;ای دیگر بیاورم. می&zwnj;دانیم که در روان&zwnj;شناسی، انسان&zwnj;ها را به دو دستۀ بزرگ &laquo;شخصیت&zwnj;های برون&zwnj;گرا&raquo; [۱۳] و &laquo;شخصیت&zwnj;های درون&zwnj;گرا&raquo; [۱۴] تقسیم می&zwnj;کنند. گروهی از دیدگاه روان&zwnj;شناسانه به فرهنگ ایرانی پرداخته&zwnj;اند و بر مبنای تلقی خود از تصوف، صوفیان را درون&zwnj;گرا گرفته&zwnj;اند. سپس غلبۀ تصوف بر فرهنگ ایرانی را دلیلی بر درون&zwnj;گرایی نهادین ایرانیان شمرده&zwnj;اند. از سوی دیگر، برخی از دانشورانِ معماریْ از اصطلاحات روان&zwnj;شناختی درون&zwnj;گرایی و برون&zwnj;گرایی بهره گرفته و بر اساس تشبیهی نهفته و بیان&zwnj;نشده، معماری را چون روان انسان شمرده و به دو قسم &laquo;معماری برون&zwnj;گرا&raquo; و &laquo;معماری درون&zwnj;گرا&raquo; قایل شده&zwnj;اند. سپس بیشتر آثار معماری ایرانی را درون&zwnj;گرا دانسته و بلکه &laquo;درون&zwnj;گرایی&raquo; را از اصول معماری ایرانی شمرده&zwnj;اند. البته یادآوری کرده&zwnj;اند که برخی از گونه&zwnj;بناها در معماری ایران، مثل کوشک درون باغ&zwnj;ها، برون&zwnj;گراست. همچنین اذعان کرده&zwnj;اند که معماریِ غالب در برخی از مناطق ایران برون&zwnj;گراست. با این حال، از نظر ایشان همۀ اینها استثنائاتی بر قاعدۀ اصیلِ درون&zwnj;گرایی است. در طی سالیانی که این استعارۀ روان&zwnj;شناختی پیوسته و بدون اندیشه تکرار شده، رفته&zwnj;رفته وجهِ شَبَهِ معماری با روان انسان از یاد رفته است. این استعاره بر دوش تلقی روان&zwnj;شناختی از فرهنگ صوفیانه نشسته است؛ بدین نحو که روحیۀ ایرانی را، که از نظر ایشان با روحیۀ خوب مترادف است، درون&zwnj;گرا شمرده&zwnj;اند. با چنین معادلۀ نهفته&zwnj;ای، دستگاه اندیشه&zwnj;ای پدید آمده است که به&zwnj;ظاهر منسجم و معتبر و بلکه بدیهی می&zwnj;نماید: ۱. صوفیان اساساً درون&zwnj;گرایند؛ ۲. بیشتر ایرانیان صوفی/ عارف&zwnj;مسلک&zwnj;اند؛ ۳. ایرانیان درون&zwnj;گرایند؛ ۴. ایرانیان خوب&zwnj;اند؛ ۵. درون&zwnj;گرایی خوب است؛ ۶. معماری معطوف به میان&zwnj;سرا درون&zwnj;گراست؛ ۷. آن قسمت از معماری ایران که درون&zwnj;گراست معماری اصیل ایرانی است؛ ۸. پس معماریِ شهریِ کنارۀ بیابان&zwnj;های مرکزی ایران معماری اصیل ایران و معماری&zwnj;های دیگر نقاط ایران، چون معماریِ اصطلاحاً برون&zwnj;گرای سواحل دریای مازندران و خلیج فارس و دریای عمان و مناطق کوهستانی البرز و زاگرس، حاشیه&zwnj;ای و استثنا بر قاعدۀ معماری مرکز ایران است. می&zwnj;بینیم که بر اثر چند مغالطه و پرشِ نهفته و ناگفته، استعارۀ درون&zwnj;گرایی و برون&zwnj;گرایی از حدود خود تعدی کرده است. بررسی عواقب و خسارت&zwnj;ها و اعوجاج&zwnj;های ناشی از این تعدی در شناخت معماری ایران نیازمند تحقیق است. شگفت اینکه برخی از این خسارت&zwnj;ها ناشی از وارونگی همین مغالطات است: درون&zwnj;گرا بودن معماری ایرانی را محرز می&zwnj;شمارند و آن&zwnj;گاه آن را شاهدی بر غلبۀ درون&zwnj;گرایی بر ایرانیان می&zwnj;شمارند.</p>
<p>بسیاری از استعاره&zwnj;های رایج در سخن امروز معماری در ایران به اندازۀ مثال&zwnj;هایی که آوردیم کهنه و ریشه&zwnj;دار نیست. ای&zwnj;بسا استعاره&zwnj;های نو که یک دهه یا چند سال بیشتر عمر ندارد و حاصل بازارِ گرم مقاله&zwnj;نویسی و نظام ارتقای استادان و شروط پذیرش دانشجویان دکتری در سالیان اخیر، و گاهی برآمده از ترجمه&zwnj;های خام و ناشیانه است. بسیاری از تحقیق&zwnj;های نظری معماری در ایران، که بیشتر در قالب پایان&zwnj;نامه&zwnj;های کارشناسی ارشد و رساله&zwnj;های دکتری معماری انجام می&zwnj;گیرد، سرشت میان&zwnj;رشته&zwnj;ای دارد. واقف نبودنِ بیشترِ ما دانشجویان و مدرّسان معماری به مقتضیات کار میان&zwnj;رشته&zwnj;ای موجب می&zwnj;شود که یافته&zwnj;های ما از رشته&zwnj;های آن&zwnj;سو ــ معمولاً رشته&zwnj;های علوم انسانی ــ نافهمیده و آشفته و خام، و غالباً در قالب استعاره&zwnj;های بی&zwnj;قوام به مباحث نظری معماری وارد شود. میل به ابهام در بیان، که این روزها میل غالب ماست، بازار این استعاره&zwnj;ها را داغ&zwnj;تر می&zwnj;کند. این آشفته&zwnj;بازارْ کسانی را هم به&zwnj;درستی به نقد وامی&zwnj;دارد؛ اما بیماری&zwnj;ای دیگر ــ تمایل به خودنمایی و مجلس&zwnj;آرایی ــ دامن برخی از منتقدان را می&zwnj;گیرد و آنان را هم در زمرۀ لشکریان آشفتگی درمی&zwnj;آورد. هر روز در نوشته&zwnj;های معماری با استعاره&zwnj;هایی بی&zwnj;بنیاد، همراه با ده&zwnj;ها مأخذ و مرجع و نام چندین اندیشمند نو و کهنه و غربی و شرقی، مواجه می&zwnj;شویم؛ نوشته&zwnj;هایی که خواننده را در میان انبوه ریزگردهای اندیشه&zwnj;های موهوم گرفتار و او را بیمار می&zwnj;کند.</p>
<p>می&zwnj;توان در نوشته&zwnj;ها و سخنان دربارۀ معماری امروز و دیروز ایران تأمل کرد و به شناسایی استعاره&zwnj;های نهفته در آنها برآمد و بررسید که کدام&zwnj;یک از آنها از حدود خود خارج شده است. شاید این راهی مناسب برای آسیب&zwnj;شناسیِ مباحث نظری معماری، تاریخ معماری، آموزش معماری، و حرفۀ معماری در ایران باشد.&nbsp;</p>
<p dir="ltr"><br />[1]. techne<br />[2]. mechanical art<br />[3]. art of disegno<br />[4]. Stephen Parcell, Four Historical Definitions of Architecture (Montreal; Ithaca: McGill-Queen&rsquo;s University Press, 2012).<br />[5]. fine art<br />[6]. Masaccio (1401-1428)<br />[7]. Donatello (1386-1466)<br />[8]. Le Vite de&rsquo; pi&ugrave; eccellenti pittori, scultori, e architettori da Cimabue insino a&rsquo; tempi nostri (Lives of the Most Excellent Italian Painters, Sculptors, and Architects, from Cimabue to Our Times)<br />[9]. Giorgio Vasari (1511-1574)</p>
<p>[۱۰]. مهرداد قیومی بیدهندی و فاطمه گلدار، &laquo;تاریخ هنر بر محور هنرمند در دو جهان: بدایتِ تاریخ هنر در مغرب&zwnj;زمین و ایران&zwnj;زمین&raquo;، در مطالعات تطبیقی هنر، ش۹ (بهار و تابستان ۱۳۹۴)، ص۱- ۱۲.</p>
<p dir="ltr">&nbsp;[11]. Sistine Chapel<br />[12]. San Pietro/ St. Peter<br />[13]. extravered personality<br />[14]. introverted personality</p>
<p>&nbsp;</p>
</div>