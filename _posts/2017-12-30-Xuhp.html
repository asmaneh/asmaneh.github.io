--- 
title: "رنگدانه‌های قرون اولیۀ اسلامی در مسجد جامع فهرج: احتمال به کارگیری سیاه سربی" 
authors: karimi 
types: blog 
featured: false
slug: Xuhp 
--- 
<div>
<div>
<p><strong>گزارش مقالۀ منتشرشده در مجلۀ&nbsp;Journal of Archaeological Science</strong></p>
<p>&nbsp;به کارگیری روش&zwnj;های علمی در شناسایی مواد و رنگ&zwnj;های نقاشی ایرانی تقریبا هشتاد سال سابقه دارد و نخست در موزه&zwnj;های اروپا با هدف شناسایی آثار بدلی آغاز شده است. از همان آغاز اینکه قدما بسیاری از رنگ&zwnj;های نقاشی ایرانی را در متون تاریخی خوشنویسی، نقاشی و کیمیاگری نام برده و به آنها اشاره کرده&zwnj;اند، توجه پژوهشگران را جلب کرد و تطبیق نتایج آزمون&zwnj;های شیمیایی با متون تاریخی قسمتی از این بررسی ها شد. همخوانی و گاه ناهمخوانی این دو منبع اطلاعاتی، این نوع&nbsp; پژوهش&zwnj;ها را شیرین&zwnj;تر ساخته است. به این واسطه دانش امروز از رنگ&zwnj;های تاریخی ایران اگرچه امروز بیش از دیروز است، اما هنوز تا داشتن تصور&nbsp;جامعی&nbsp;از سیر تحول رنگسازی در ایران فاصلۀ زیادی دارد. صد البته دانش و اطلاعات ما از فنون نقاشی ایران اوایل دورۀ اسلامی بسیار کمتر است.</p>
<p>جای تکرار نیست که درمورد مسجد جامع فهرج و تاریخش بحث و نظر بسیار است و محمدکریم پیرنیا، اوژنیو گالدیری، مهرداد شکوهی، باربارا فینستر و علیرضا انیسی از آن نوشته&zwnj;اند. اما یکی از بهترین بررسی&zwnj;ها را باید متن کمتر خوانده شدۀ ریکاردو زیپولی و بیانکا آلفیری دانست. گرچه آثار اندک رنگ در مسجد جامع فهرج تنها توجه زیپولی و آلفیری و بعدها انیسی را جلب کرده و تنها این محققان به آن اشاره دارند. از نظر نگارندگان این رنگ&zwnj;ها و رنگ&zwnj;های دیگری که به نظر می&zwnj;رسد زیر لایۀ سفیدکاری در مسجد پنهان&zwnj;اند، برای درک بهتر تاریخ مسجد و نیز تاریخ نخستین دیوارنگاره&zwnj;های دورۀ اسلامی، اهمیت زیادی دارند و به آنها توجه نشده است. ستون&zwnj;ها و بدنه&zwnj;های خشتی مسجد از سیمگل نرمی پوشش یافته و روی سیمگل لایۀ نازکی از سفیدکاری وجود دارد که نظیرش را در بسیاری مساجد منطقۀ یزد می&zwnj;توان یافت.</p>
<p>به جز این رنگ سفید آثار اندکی از رنگ قرمز، آبی و سیاه را در بدنه&zwnj;های بنا می&zwnj;توان دید. قرمز به جز روی نقش درهای دولنگه&zwnj;ای که با گل بر دیوار جنوب شرقی مسجد ساخته شده، به صورت شمسۀ رنگ رفته&zwnj;ای بر یکی از ستون&zwnj;های سمت قبله دیده می&zwnj;شود. آثار اندکی از آبی بر محراب اصلی مسجد باقی است و به نظر می&zwnj;رسد خطوط سیاه برای دورگیری ستونچه&zwnj;های جرزهای اصلی سمت قبله به کار رفته بوده که بعدتر دوباره سفیدکاری شده&zwnj;اند.</p>
<p>&nbsp;حاصل بررسی آزمایشگاهی رنگ&zwnj;ها نشان داد که سفید به کار رفته به طور عمده همان چیزی است که نگارندگان قبلا در چندین بنای دیگر استان یزد نیز یافته&zwnj;اند؛ گِلِ گیوه یا گِلِ یزدی که مطابق گزارش&zwnj;های تاریخی به جز یزد، در نایین و کاشان نیز به دست می&zwnj;آمد. آبی و قرمز مسجد جامع فهرج لاجورد و اخرای قرمز است که باز در ایران بسیار یافت شده و از قدیمی&zwnj;ترین رنگ&zwnj;های نقاشی ایرانی هستند. لاجورد در ایران بیشتر از منطقۀ بدخشان افغانستان امروز تامین می&zwnj;شده است. اما رنگ سیاه ترکیبی ناآشنا داشت و مطابق نتایج به ترکیبی کمیاب از سرب متعلق بود که همراه آن ترکیب زرد&zwnj;رنگ سمی&zwnj;ای از سرب و ارسنیک وجود دارد. هیچ ردپایی از به کارگیری این ترکیب در رنگ&zwnj;های نقاشی ایرانی یافت نشد و این رنگ در نقاشی ایرانی برای نخستین بار دیده می&zwnj;شد. عناصر و ترکیبات جزیی موجود در این رنگ برای یافتن محل استخراجش مورد استفاده قرار گرفت و معادن سرب منطقه جستجو شدند. معدن احتمالی این ترکیب در سی و پنج کیلومتری غرب فهرج در دره زنجیر تفت یافت شد. این معدن از معادن قدیمی و هنوز فعال سرب و روی منطقه است که آزمایش نمونه&zwnj;هایی از آن نیز مشابهت ترکیبات را تاکید کرد. جز سفید و آبی و قرمز مشاهده شده بر دیوار مسجد جامع فهرج، رنگ&zwnj;بندی اولیۀ نقوشی که امروزه سیاه دیده می&zwnj;شوند، هنوز مشخص نیست. اما این رنگ&zwnj;ها را می&zwnj;توان نمونۀ نادری از کاربرد رنگ سیاه سرب۱&nbsp;و معدن احتمالی آن را دره زنجیر تفت دانست.</p>
<p>*مقالۀ پرویز هلاکویی و نگارنده که دو سال پیش منتشر شد را می&zwnj;توانید اینجا بیابید:</p>
<p dir="ltr">&nbsp;Parviz Holakooei, Amir-HosseinKarimy. "Early Islamic pigments used at the Masjid-i Jame of Fahraj, Iran: a possible use of black plattnerite". in&nbsp;&nbsp;Journal of Archaeological Science, n&nbsp;54 (2015) pp. 217-227.</p>
</div>
</div>
<div dir="ltr">1. Plattnerite</div>