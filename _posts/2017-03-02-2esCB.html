--- 
title: "یادداشتی دربارۀ کیفیت و مسیر ارتقا و اعطای سمت‌های دانشگاهی در ایران" 
authors: golshan 
types: blog 
tags: سمت دانشگاهی,آموزش در ایران,آموزش معماری,دانشگاه,تاریخ آموزش,آسمانه,زهرا گلشن,مطالعات معماری ایران,اعطای سمت 
featured: false
slug: 2esCB 
excerpt: "آیا نظام دانشگاهی ما مانند هر کودکی فرق میان میوه رسیده و کال را می‌فهمد؟" 
--- 
<p>به نام خدا</p>
<p>&nbsp;</p>
<p>آیا نظام دانشگاهی ما مانند هر کودکی فرق میان میوه رسیده و کال را می&zwnj;فهمد؟</p>
<p>&nbsp;</p>
<p>طبیعت می&zwnj;داند چه زمانی یک سیب رسیده را از شاخه رها کند. اگر طوفان یا تنش یا دخالت عامدانه دستی در کار نباشد هیچ&zwnj;زمان میوه&zwnj;ای کال زودتر از موقع به&zwnj;ظاهر دروغین کمال نمی&zwnj;رسد. زندگی علمی هر انسانی نیز روزی میوه می&zwnj;دهد و میوه&zwnj;اش به&zwnj;مرور می&zwnj;رسد و انسانهای جویای معرفت دیگر را تغذیه می&zwnj;کند. میوه رسیده حامل بذر است؛ بذری برای پرورش نسلی دیگر. پس علی&zwnj;القاعده از شایستگی&zwnj;های بنیادین هر نظام تکامل و پرورش این است که تفاوت میان میوه&zwnj;های رسیده و نارس خود را دریابد و بداند که بذر میوه کال استعداد بسیار کمتری برای بقای نسل را فراهم می&zwnj;آورد.<br />آیا نظام دانشگاهی ما در ایران این شایستگی را دارد؟ آیا سمتهای دانشیاری و استادی و کرسی&zwnj;های علمی دردانشگاه&zwnj;های ما عادلانه و منطقی و بر پایه شعور و بینش و تعهد اعطا می&zwnj;شود یا هزار و یک عامل دیگر در آن دخیل شده&zwnj;اند؟<br />در کنار پاسخ به این سوال مهم است که بدانیم بی&zwnj;توجهی به این ماجرا چه خطراتی می&zwnj;آفریند. آیا زعمای دانشگاهی گمان می&zwnj;کنند همه اهل علم از دریچه نظر و تصمیم&zwnj;گیری ایشان به معلمانشان نگاه می&zwnj;کنند؟ مسلم است که چنین نیست. بسیاری از دانشجویان قدرت مقایسه و تحلیل درباره استادانشان را دارند. بنابراین چند سال از ورودشان به دانشگاه نمی&zwnj;گذرد که می&zwnj;فهمند کدام میوه معرفت رسیده و شیرین و کدام هنوز نارس و تلخ است. بگذریم که پاره&zwnj;ای از محصولات اصولاً ربطی به محیط آموزشی ندارند و حضورشان جای سوال دارد.<br />در این شرایط روابط علمی و باورها به استادان در دو سطح جریان می&zwnj;یابد. دو سطح که علی&zwnj;القاعده باید منطبق باشند ولی در ایران چنین نیست. سطح اداری و سطح دانشجویی. و چقدر زشت و ناگوار است که در یک نظام دانشگاهی دانشجو بهتر از نظام اداری بفهمد و قضاوت و باور کند. این دشواری آنجایی عمیق&zwnj;تر می&zwnj;شود که دانشجو بر این اساس درباره آینده خود می&zwnj;اندیشد. او نسبت میان تلقی خود و نظام اداری را می&zwnj;پاید و به معادله&zwnj;ای برای درک آن می&zwnj;رسد. در این معادله رسیدن و تکامل یافتن و تلاش برای تعالی و ارائه بذری مناسب بخش کوچکی از ماجراست. متغیرهای دیگری نیز باید به این معادله افزود تا در یک دانشگاه به مقام استادی رسید. شاید همگان با این تعابیر موافق نباشند اما به گمان من حتی چند نمونه هم برای اثبات نارسایی نظام ارتقا در دانشگاه&zwnj;های ایران کافی است. از این نمونه&zwnj;ها هم البته زیاد می&zwnj;بینیم و ناامیدی&zwnj;مان افزون می&zwnj;شود.<br />از این گذشته مشکل دیگری جامعه علمی ما را تهدید می&zwnj;کند. دنیای به&zwnj;هم پیوسته اطلاعات و علم و معرفت امروزه انتظار دارد تا ــ نه&zwnj;تنها از هرجای ایران بلکه از هرجای جهان ــ با مراجعه به سایت یک دانشگاه و نظر انداختن به کارنامه علمی استادان به درک درست و حقیقی از شأن علمی و مراتب رسید. اما متأسفانه علل و اغراض در رتبه&zwnj;بندی استادان به&zwnj;شدت باعث گمراهی اولیه رهجویان داخلی و خارجی می&zwnj;شود. دانشجویی که هرگز محضر استادی را درک نکرده با شنیدن رتبه علمی او درباره توانایی&zwnj;ها و دانش او قضاوت می&zwnj;کند و مسیر مطالعاتش را بر این اساس تنظیم می&zwnj;کند. اما چقدر ناگوار است که به&zwnj;زودی خواهد فهمید باید خیلی حساس&zwnj;تر و دقیق&zwnj;تر باشد و به معیارها و تنظیمات مصوب اعتنا نکند و شناخت خودش را شخصاً بر عهده بگیرد. آیا این شرایط برای یک نظام دانشگاهی اسف&zwnj;بار نیست؟ آیا اسف&zwnj;بار نیست که چند مقاله علمی پژوهشی معلمی را ارتقا دهد اما بعد از حضور در محضر آن معلم حداقل علم و معرفت منتظر هم کسب نشود؟ یعنی به&zwnj;وضوح مشخص شود این میوه کال نام و عنوان رسیده را به ناحق دریافت کرده است؟ از طرف دیگر آیا این مسئله ناگوار نیست که استادان بسیاری با انواع تلاشها و برنامه&zwnj;های علمی و معرفتی به حدی از کمال رسیده باشند که باید برای هر طلبه نورسی تکیه&zwnj;گاه باشند اما در هزارتوی معایب نظام ارتقای دانشگاهی اسیر بمانند و ارزشها و کمالاتشان هر روز بیشتر در معادله اوج گرفتن در نظام دانشگاهی مورد تردید واقع شود؟<br />به&zwnj;نظر می&zwnj;رسد سهم ما دانشجویان حداقل در تزلزل در این نظام و مسیر بسیار مهم است. ما نمی&zwnj;توانیم از چیزی بگریزیم که روزی به سراغ خودمان خواهد آمد. ما همه در یک کشتی سواریم. هرچه به متغیرهای بیشتری جز علم و معرفت و فهم و فضل بها بدهیم تعداد آنها در معادلات اوج&zwnj;گیری علمی و اداری ما بیشتر خواهد شد. هرچه ساکت باشیم و گمان بریم که می&zwnj;توانیم قایق خود را به&zwnj;سلامت و به&zwnj;تنهایی به&zwnj;در بریم با امواج بلندتری مواجه خواهیم شد. زیرا امواجی که حریف کشتی کهن و عظیم فرهنگ و دانش ایران&zwnj;زمین بشود یقیناً حریف قایقهای منفرد فردای ما نیز خواهد شد. فقط کافی است به یاد بیاوریم که در گذشته&zwnj;ای نه&zwnj;چندان دور چه انسانهایی را &laquo;استاد&raquo; صدا می&zwnj;زدیم.</p>
<p>&nbsp;</p>
<p>۹۵/۸/۲۰</p>