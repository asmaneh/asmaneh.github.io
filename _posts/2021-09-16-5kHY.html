--- 
title: "جلسۀ دفاع از رسالۀ دکتری معماری: «معماری کاخ گلستان در عصر ناصری به مثابۀ آیینۀ تحول ذوق»| حمیدرضا پیشوایی" 
authors: asmaneh 
types: news 
tags: کاخ گلستان,معماری کاخ گلستان,ذوق,taste,معماری قاجاری,قاجاریه,ناصرالدین شاه قاجار,ناصر الدین شاه,معماری ناصری,تهران,کاخ 
featured: false
featureImg: "/assets/img/posts/5kHY.jpg" 
slug: 5kHY 
gallery: 
- image_path: "/assets/img/posts/5kHY.jpg" 
  title: "جلسۀ دفاع از رسالۀ دکتری معماری: «معماری کاخ گلستان در عصر ناصری به مثابۀ آیینۀ تحول ذوق»| حمیدرضا پیشوایی" 
 
excerpt: هدف پژوهش حاضر تحلیل و تفسیر دگرگونی‌های معماری کاخ گلستان در عصر ناصری به مثابۀ آیینه‌ای از پسندها و مطلوب‌های معماریانۀ این اشخاص است. برای نیل به این هدف، با استفاده از راهبرد تاریخی و بهره‌گیری از منابع مادی، تصویری و نوشتاری، در گام نخست اجزا و بناهای کاخ گلستان یکایک تاریخ‌گذاری، موقعیت‌یابی و توصیف شده و در گام بعد تطورات تاریخی این مجموعه، بر مبنای سلیقۀ معماریانۀ اشخاص، تفسیر و تعلیل شده است. 
--- 
<p>استادان راهنما: دکتر زهرا اهری، دکتر مهرداد قیومی بیدهندی</p>
<p>استادان مشاور: دکتر داریوش رحمانیان، دکتر امیر مازیار</p>
<p>داوران: دکتر هادی ندیمی، دکتر حمیدرضا جیحانی، دکتر فرشید امامی</p>
<p>زمان: یکشنبه ۲۸ شهریور ۱۴۰۰، ساعت ۱۸</p>
<p style="text-align: justify;">کاخ گلستان نه فقط از مهم&zwnj;ترین آثار معماری دورۀ قاجاریه (۱۲۰۰- ۱۳۴۴ق)، بلکه از مهم&zwnj;ترین مجموعه&zwnj;های سلطنتی در تاریخ معماری ایران است. پس از تأسیس کاخ گلستان در عهد کریم&zwnj;خان زند (۱۱۷۳ق)، شاهان قاجار هر یک بنایی به بناهای پیشین افزودند و تغییراتی در فضاهای آن اعمال کردند. از این حیث، برهۀ سلطنت ناصرالدین&zwnj;شاه (۱۲۶۴- ۱۳۱۳ق) در میان اسلاف و اخلافش یکتاست. در عصر ناصری، با ساخت بناهای جدید و تخریب و تغییر بناهای پیشین، کاخ گلستان بیش از هر زمان دیگری دگرگون شد. این ساخت&zwnj;وسازها که در سراسر عهد سلطنت ناصرالدین&zwnj;شاه پیوسته و بلاانقطاع جریان داشت، متأثر از ذوق و سلیقۀ کسانی بود که به انحای مختلف با کاخ گلستان سروکار داشتند، یعنی عاملان معماری، بانی و بهره&zwnj;وران. هدف پژوهش حاضر تحلیل و تفسیر دگرگونی&zwnj;های معماری کاخ گلستان در عصر ناصری به مثابۀ آیینه&zwnj;ای از پسندها و مطلوب&zwnj;های معماریانۀ این اشخاص است. برای نیل به این هدف، با استفاده از راهبرد تاریخی و بهره&zwnj;گیری از منابع مادی، تصویری و نوشتاری، در گام نخست اجزا و بناهای کاخ گلستان یکایک تاریخ&zwnj;گذاری، موقعیت&zwnj;یابی و توصیف شده و در گام بعد تطورات تاریخی این مجموعه، بر مبنای سلیقۀ معماریانۀ اشخاص، تفسیر و تعلیل شده است. بنا بر این بررسی&zwnj;ها، تحولات کاخ گلستان عمیقاً در پسندهای اشخاص مذکور ریشه داشته که بر یکدیگر و بر شکل&zwnj;گیری این مجموعه اثر می&zwnj;گذاشته&zwnj;اند. در تشکیلات معماری دربار ناصری، ساخت&zwnj;وسازهای کاخ گلستان بیشتر بر عهدۀ عاملانی چون مباشران، معمارباشی&zwnj;ها و معماران طراز اول بود؛ از این رو، سلایق آنها، به ویژه در تصمیم&zwnj;های خُرد، در کارها اثر می&zwnj;گذاشت. از سوی دیگر، اعیان و خواص نیز، به مثابۀ بهره&zwnj;وران اصلی کاخ گلستان، با ساخته&zwnj;ها و نوشته&zwnj;های خود گرایش به معماری فرنگی و تلفیقی را دامن می&zwnj;زدند که در نهان بر پسندها و انتخاب&zwnj;های عاملان معماری و ناصرالدین&zwnj;شاه اثر می&zwnj;گذاشت. در مقایسه با دو گروه دیگر، شکل&zwnj;گیری کاخ گلستان بیش از همه تحت تأثیر پسندهای معماریانۀ ناصرالدین&zwnj;شاه، به مثابۀ بانی اصلی، بود. تصمیم&zwnj;های معماریانۀ او در محدودۀ کاخ گلستان نه فقط متأثر از طبع لذت&zwnj;طلب، طبیعت&zwnj;دوست، ایلیاتی، &zwnj;تنوع&zwnj;طلب، بازیگوش و کنجکاو او بود، بلکه در کم&zwnj;وکیف حساسیت او به مکان نیز ریشه داشت که تحت تأثیر سفرهای فرنگ و با توسّع جهان معماری&zwnj;اش شدیدتر و غنی&zwnj;تر شد.</p>
<p>&nbsp;</p>
<p>- از این پیوند می&zwnj;توانید از طریق برنامۀ ادوبی کانکت به صورت مهمان در جلسه شرکت کنید:</p>
<p dir="ltr">http://194.225.24.96/defa-memari-9</p>