--- 
title: "کمدی معماری: شرح  سفر دلیرانه‌ی خدای معماران به سرزمین پارس‌ها| قسمت هشتم: مهمانی در دنیای مردگان" 
authors: tabatabaei 
types: blog 
featured: true
featureImg: "/assets/img/posts/uSQxm.jpg" 
slug: uSQxm 
gallery: 
- image_path: "/assets/img/posts/uSQxm.jpg" 
  title: "کمدی معماری: شرح  سفر دلیرانه‌ی خدای معماران به سرزمین پارس‌ها| قسمت هشتم: مهمانی در دنیای مردگان" 
- image_path: "/assets/img/posts/uSQxm-1.jpg" 
  title: "" 
- image_path: "/assets/img/posts/uSQxm-2.jpg" 
  title: "" 
 
--- 
<p dir="RTL"><span lang="FA">در قسمت&zwnj;های قبل شرح سفر ایمحوتب معمار بزرگ مصر باستان و دستیارش انجیب به شهر تهران را خواندیم. دو مسافری که به خاطر خشمگین شدن اوسیریس از اعمال شنیعشان به تهران تبعید شدند تا کانسپتِ کانسپت&zwnj;ها را بیابند. ابتدا به مال ایرانیان و پروژه&zwnj;ی عظیم غول&zwnj;ها رفتند، سپس با فرزاد دلوسی که خود تبعیدی دیگری از یونان بود در ساختمانی نئوکلاسیک یا رومی&zwnj;وار در زعفرانیه دیدار کردند. آن&zwnj;جا با&nbsp; دختر دانشجویی به اسم پریناز آشنا شدند که به دانشکده&zwnj;ی معماری ملی بردشان و پس از ماجراهایی که در دانشگاه از سر گذراندند برای فرار از دست آنوبیس، یکی از لشکریان مخوف اوسیریس که نیمه&zwnj;حیوانی با سر گرگ بود و با کمک داروی معجزه&zwnj;گر قیومه&zwnj;ی طبیب به تهران دوره&zwnj;ی قاجار گریختند. در تهران قاجاری با تاج&zwnj;السلطنه دختر ناصرالدین شاه ملاقات کردند و آن&zwnj;جا همراه سمانه که در لباس مبدل میان زنان قاجاری کمکشان کرد گوشمالی مختصری به&nbsp; آنوبیس دادند. اما بعد:</span></p>
<p dir="RTL"><span lang="FA">سمانه نزدیک تاج&zwnj;السلطنه رفت و گفت: خانم جان می&zwnj;دانم این&zwnj;بار خیلی زشت و بی&zwnj;ادبانه به محضرتان آمدیم، ببخشید در حال فرار از دست آن نمی&zwnj;دانم حیوان، انسان&zwnj;نما یا شبه&zwnj;خدای مصری بودیم و خودتان دیدید که چه وحشی&zwnj;بازی&zwnj;ای در می&zwnj;آورد. اما حالا انگار از کارش پشیمان است، نگاه کنید چطور آن گوشه کز کرده و چشمانش را معصوم و سیاهی بزرگشان را پر از اشک کرده است. اجازه می&zwnj;دهید بیاید این&zwnj;جا تا ببینیم چه توضیحی برای این رفتار دور از تمدنش دارد؟</span></p>
<p dir="RTL"><span lang="FA">تاج&zwnj;السلطنه با اکراه سری به نشانه&zwnj;ی موافقت تکان داد.</span></p>
<p dir="RTL"><span lang="FA">بعد از چند دقیقه سمانه همراه آنوبیس برگشت. هوا تاریک و روشن دم غروب بود، گرگ و میشی که در آن چهره&zwnj;ها و خطوط صورت&zwnj;ها محو است. کمی دورتر ایمحوتب با آن هیکل نحیف و لاغر ایستاده بود و دست به چانه&zwnj;اش می&zwnj;کشید و انجیب و پریناز هم نزدیک هم ایستاده بودند و منتظر بودند بفهمند ماجرا چیست. سمانه گفت: خب بگو ببینم چه مرگت بود که این&zwnj;طور دندان و پنجه نشان می&zwnj;دادی و دنبال دوستان ما می&zwnj;دویدی؟</span></p>
<p dir="RTL"><span lang="FA">آنوبیس شروع به صحبت کرد، بر خلاف سر سیاه گرگی&zwnj;اش صدایش&nbsp; نازک اما خشدار بود و انگار از حنجره&zwnj;ی پسر نوجوانی بیرون می&zwnj;آمد. گفت: اوسیریس مرده و به دنیای مردگان رفته است. تمام مصر به هم ریخته و هر کدام از خدایان مدعی میراث و تاج و تخت اوست. آیسیس می&zwnj;گوید خود اوسیریس باید وارثش را تعیین کند و نظر هیچ کس دیگری را قبول ندارد، اما لابد خودتان می&zwnj;دانید سفر به دنیای مردگان چقدر خطرناک است، شورای خدایان تصمیم گرفتند مأموریت سرکاری شما را تغییر دهیم و برای موضوعی واقعی، حیاتی و سرنوشت&zwnj;ساز به دنیای زیرین بفرستیمتان. شما دیگر این&zwnj;جا کاری&nbsp; ندارید.</span></p>
<p dir="RTL"><span lang="FA">ایمحوتب که هنوز دستش بر چانه بود گفت: حالا اگر ما نخواهیم برویم چه می&zwnj;شود؟ همچنان نظر خودمان مهم نیست، نه؟</span></p>
<p dir="RTL"><span lang="FA">آنوبیس با شرمندگی سرش را پایین انداخت و گفت: به من گفته&zwnj;اند اگر قبول نکردید هردوتان را بکشم، اما به خدای فعلی که نمی&zwnj;دانم کدامشان است قسم من نه دل این کار را دارم و نه زورش را. می&zwnj;روم و می&zwnj;گویم کارتان را ساختم، شما هم باقی عمرتان را همین&zwnj;جا بمانید و صفا کنید.</span></p>
<p dir="RTL"><span lang="FA">ایمحوتب گفت: من که قطعاً دست به چنین حماقتی نمی&zwnj;زنم. هیچ کس تا امروز از دنیای زیرین برنگشته و این تصمیم فرقی با مرگ خودخواسته ندارد. این&zwnj;جا هم آب و هوایش بهتر از جاهای قبلی است. من یکی هرگز این&zwnj;طور خریتی نخواهم کرد.</span></p>
<p dir="RTL"><span lang="FA">انجیب که انگار دست پریناز در دستش بود رهایش کرد و مِن&zwnj;مِن&zwnj;کنان نزدیک استادش آمد و گفت: اما استاد هیچ وقت افراد گروهی به دنیای زیرین نرفته&zwnj;اند، رفته&zwnj;اند؟ ما شاید با هم بتوانیم کار بزرگی کنیم و مصر را نجات دهیم. تازه ....</span></p>
<p dir="RTL"><span lang="FA">ایمحوتب میان حرفش پرید و با صدای بلند گفت: احمق ساده&zwnj;لوح لابد فکر کردی جادوی عشق معجزه می&zwnj;کند و نجاتمان می&zwnj;دهد، نه جانم این&zwnj;ها برای قصه&zwnj;های کودکان است، دنیای مردگان پر از هیولاهایی است که در خیال هم ندیدی. آن&zwnj;جا سگ صاحبش را نمی&zwnj;شناسد. تنها نجات یافته آن گیلگمش مجنون بود که برای هیچ و پوچ انکیدوی بیچاره را به کشتن داد. من عمراً نمی&zwnj;پذیرم با دست خود کشته&zwnj;ی راهی شوم که آخرش فقط افتخاری خیالی نصیب بقیه می&zwnj;شود.</span></p>
<p dir="RTL"><span lang="FA">در این وقت سمانه و پریناز هم قدم جلو گذاشتند. پریناز گفت: اما من چند وقت پیش در یک پادکست روانشناسی شنیدم یونگ مدام به این جهان سفر می&zwnj;کرده و باز می&zwnj;گشته. و سمانه حرفش را اینطور ادامه داد: داستان&zwnj;های زیادی هم در این باره هست و بعد از قصه&zwnj;ی گیلگمش بسیاری نویسندگان در قصه&zwnj;های خیالی مختلفی مثل ارباب حلقه&zwnj;ها و راهنمای سفر هیچهایکرها به کهکشان چیزهایی از آن گفته&zwnj;اند و راهنمایی&zwnj;هایی کرده&zwnj;اند. ما می&zwnj;توانیم آن&zwnj;ها را راهنمای خودمان کنیم استادجان. اگر بپذیرید من و پریناز هم کمک شما خواهیم بود و خیلی مشتاقیم دنیای زیرین را سیاحت کنیم و همراهتان باشیم.</span></p>
<p dir="RTL"><span lang="FA">ایمحوتب فریاد کشید: روانی&zwnj;ها....همه&zwnj;تان روانی هستید. یک جوری می&zwnj;گوید همراهتان باشیم انگار قرار است صبح تا ظهر برویم مصر سفلی کنار نیل بنشینیم و برگردیم. سیاحت کنیم؟ آخر احمق اصلاً می&zwnj;دانی چه چیزی را قرار است سیاحت کنی که مثل یک پیک&zwnj;نیک ساده از آن حرف می&zwnj;زنی؟ بعد هم راهش را کشید و رفت گوشه&zwnj;ای به یک تخته سنگ بزرگ تکیه داد و روی زمین نشست.</span></p>
<p dir="RTL"><span lang="FA">انجیب از آنوبیس پرسید: می&zwnj;شود ما سه تا بدون استاد برویم؟</span></p>
<p dir="RTL"><span lang="FA">آنوبیس گفت: اصلاً &nbsp;فکرش را نمی&zwnj;کردم چنین اشتیاقی نشان دهید اما متأسفانه نمی&zwnj;شود. من مأمورم و معذور. این&nbsp; دو نفر خودشان می&zwnj;دانند اما شما یا با هم می&zwnj;روید یا هیچ کدامتان. شرمنده&zwnj;ام.</span></p>
<p dir="RTL"><span lang="FA">در این وقت تاج&zwnj;السلطنه که تا حالا ساکت نشسته بود و فقط تماشا می&zwnj;کرد بلند شد، خاک لباسش را تکاند و به سمت ایمحوتب رفت. بقیه از دور دیدند که چیزی به او گفت. بعد دست ایمحوتب را گرفت و بلندش کرد و آمدند. ایمحوتب گفت: باشد قبول است برویم به دنیای مردگان.</span></p>
<p dir="RTL"><span lang="FA">جمعی که کسی نمی&zwnj;داند باید عاقل نامیدشان یا دیوانه همه فریاد خوشی سر دادند.</span></p>
<p dir="RTL"><span lang="FA">آنوبیس دایره&zwnj;ای روی زمین کشید. سمانه آرام از تاج&zwnj;السلطنه پرسید: چطور راضی&zwnj;اش کردید خانم؟ تاج&zwnj;السلطنه گفت: با آن&zwnj;چه دوستش دارد! به او از گنج&zwnj;ها و کانسپت&zwnj;های حیرت&zwnj;انگیز دنیای مردگان گفتم. سمانه گفت: ولی آخر آن&zwnj;ها که همه ... . تاج&zwnj;السلطنه انگشت اشاره&zwnj;اش را جلوی صورت آورد و نگذاشت سمانه حرفش را ادامه دهد.</span></p>
<p dir="RTL"><span lang="FA">هوا کاملاً تاریک شده بود. آنوبیس خطوطی روی دایره کشید و چند شمع روی آن روشن کرد و گفت: فقط خواهش می&zwnj;کنم آن&zwnj;جا هر موجودی به سمتتان آمد مراقب باشید و هر لحظه آماده&zwnj;ی درگیری و فریبکاری باشید.</span></p>
<p dir="RTL"><span lang="FA">بعد چیزی خواند و دایره کاملاً سرخ شد. خودش داخل آن پرید و با دست به بقیه هم اشاره کرد و همه به غیر از تاج&zwnj;السلطنه به دنبال او داخل دایره&zwnj;ی گداخته روی زمین پریدند.</span></p>
<p dir="RTL"><span lang="FA">لحظه&zwnj;ی بعد پایشان بر شوره&zwnj;زاری سرخ با شش ضلعی&zwnj;های منظمی به قطر حدود یک متر بر زمین بود. هوا هم کاملاً سرخ بود.&nbsp; آنوبیس شروع کرد به توضیح. &nbsp;از صدایش او را شناختند چرا که حالا دیگر او موجودی با تن گرگ و سر پسری نوجوان بود. بقیه اما مثل آنوبیس روی زمین هرکدام تبدیل به موجودی با سری یک حیوان شده بودند. سمانه با سر هدهد، پریناز با سر جغد، ایمحوتب با سر طاووس و انجیب با سر گاو نری با دو شاخ بزرگ و تیز. </span></p>
<p dir="RTL"><span lang="FA">آنوبیس گفت: این&zwnj;جا همه چیز برعکس زمین است، فراموش نکنید، همه چیز.</span></p>
<p dir="RTL"><span lang="FA">انجیب پرسید: یعنی دوست و دشمن هم بر عکس است؟</span></p>
<p dir="RTL"><span lang="FA">آنوبیس گفت: سوال خوبی است. این رازی است که کسی تا امروز قاعده&zwnj;ای برایش پیدا نکرده است. گاهی بعضی با ظاهر دوست دشمن&zwnj;اند و گاهی وحشتناک&zwnj;ترین موجودات بهترین رفیقان همه&zwnj;ی عمر. این&zwnj;جا هم انگار تصمیم در این باره با خود موجودات است و کسی از قبل قاعده&zwnj;ای ننوشته است. اما در کل موجودات این&zwnj;جا خیلی هیجانی و غالباً وحشتزده&zwnj;اند و با کوچک&zwnj;ترین خطایی ممکن است به شما حمله کنند. پس خیلی مراقب رفتارتان باشید و همیشه احترامشان را حفظ کنید.</span></p>
<p dir="RTL"><span lang="FA">انجیب با دست به مار کوتاهی روی زمین اشاره کرد و گفت: مثلاً با این رفیقمان چه&nbsp; کار کنیم؟</span></p>
<p dir="RTL"><span lang="FA">بعد&nbsp; ادامه داد: سلام دوست عزیز، ما این&zwnj;جا دنبال آقایی به اسم اوسیریس ...</span></p>
<p dir="RTL"><span lang="FA">جمله&zwnj;اش تمام نشده بود که آنوبیس با پنجه&zwnj;های گرگی&zwnj;اش مار را دو نیم کرد و فریاد کشید:</span></p>
<p dir="RTL"><span lang="FA">به همان سمتی بدوید که مار از آن آمد و هر کدامشان را دیدید بکشید، این&zwnj;ها نگهبانان ورودی&zwnj;اند و هیچ زبانی نمی&zwnj;فهمند. یک نیششان کارتان را می&zwnj;سازد و بارها خواهید مرد و تا ابد در این&zwnj;جا شکنجه می&zwnj;شود.</span></p>
<p dir="RTL"><span lang="FA">همه به سمتی که آنوبیس اشاره کرد دویدند. مارها مدام بیشتر و بیشتر می&zwnj;شدند. انجیب با سم&zwnj;هایش و بقیه با منقارهای تیزشان صدها و شاید هزاران مار فس&zwnj;فس&zwnj;کنان را قلع و قمع کردند تا به جایی رسیدند که مارها روی هم تلنبار شده و کره&zwnj;ی بزرگی ساخته بودند. نور سرخی از میانشان بیرون می&zwnj;آمد. آنوبیس گفت: دروازه آن&zwnj;جاست.</span></p>
<p dir="RTL"><span lang="FA">ایمحوتب که با منقارش ماری را گرفته بود و سرش را به این طرف و آن طرف تکان می&zwnj;داد مار را به سنگی کوبید و سرخوشانه فریاد کشید: خودم کار همه&zwnj;شان را می&zwnj;سازم.</span></p>
<p dir="RTL"><span lang="FA">بعد به سمت دروازه دوید. آنوبیس گفت: عجب خری است این استادتان.</span></p>
<p dir="RTL"><span lang="FA">بقیه هم فریاد کشیدند و سمت کره&zwnj;ی پوشیده از مارها دویدند. چهل پنجاه متری به کره مانده بود که صدای انفجار و نور خیره کننده همه&zwnj;شان را به عقب پرتاب کرد. وقتی دود و گرد و غبار فروکش کرد مرد کوتاه قامتی سبیلو سوار بر اسب از میان مه دود و خاکستر بر تلی از جنازه&zwnj;ی مارها ظاهر شد. سوار لباس شوالیه و نیزه&zwnj;ی بلندی به دست داشت و پایش به رکاب هم نمی&zwnj;رسید. آرام نزدیک آمد و گفت: درود و خیر مقدم به سروران عزیزم. من دینامیتم، فریدریش دینامیت نیچه.</span></p>
<p dir="RTL"><span lang="FA">مدتی است که در بازکن مسافران شده&zwnj;ام. هم خودم کیف می&zwnj;کنم و هم آن&zwnj;ها بیخودی اول مسیر دستشان را به خون آلوده نمی&zwnj;کنند. به جهنم خوش آمدید.</span></p>
<p dir="RTL"><span lang="FA">بعد از اسب پیاده شد و تعظیم کرد. مسافران یک به یک از کنارش گذشتند و وارد خورشید سرخ شدند. سمانه که از کنار نیچه می&zwnj;گذشت زیر لب گفت: حالا این&zwnj;قدر هم شوآف لازم نداشت یک در باز کردنا.</span></p>
<p dir="RTL"><span lang="FA">صدای جشن و پایکوبی از همه جا بلند بود. جانوران و هیولاهای بسیاری همه در حال رقص بودند و در دوردست و روی تپه&zwnj;ای هم اوسیریس مست لایعقل لیوان بزرگی در دست داشت و کنار پیرمردی با دندان&zwnj;های تیز و سه شاخ بلند&nbsp; نشسته بود. انگار مسافران در یکی از بزرگترین مهمانی&zwnj;های دنیای مردگان به آن&zwnj;جا رسیده بودند.</span></p>
<p>&nbsp;</p>
<p dir="RTL"><span lang="FA">ادامه دارد ...</span></p>
<p>قسمت&zwnj;های قبلی این داستان:</p>
<p><a href="../posts/posts/posts/posts/posts/qgckh/" target="_blank" rel="noopener">قسمت اول: فرمان اوسیریس: در جستجوی کانسپتِ کانسپت&zwnj;ها</a></p>
<p><a href="../posts/posts/posts/posts/posts/fjfad/" target="_blank" rel="noopener">قسمت دوم: در پروژۀ عظیم غول&zwnj;ها</a></p>
<p><a href="../posts/posts/posts/posts/t2qrm/">قسمت سوم: ساختنِ سرِ آفرودیت در زعفرانیه</a></p>
<p><a href="../posts/posts/posts/xsvsw/">قسمت چهارم: با دانشگاهی&zwnj;ها قاطی می&zwnj;شود</a></p>
<p><a href="../posts/posts/64rxs/">قسمت پنجم: با دانشگاهی&zwnj;ها قاطی و قاطی&zwnj;تر می&zwnj;شود</a></p>
<p dir="RTL">&nbsp;</p>
<p><a href="../posts/posts/cdfb6/">قسمت ششم: قیومۀ طبیب و داروی معجزه&zwnj;گر</a></p>
<p><a href="../posts/s2ia/">قسمت هفتم: گوشمالی در خدمت تاج&zwnj;السلطنه</a></p>