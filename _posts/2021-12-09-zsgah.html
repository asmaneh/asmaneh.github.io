--- 
title: "آغازی برای پایان یک رویکرد پراشتباه" 
authors: فربد افشار بکشلو 
types: blog 
tags: حفاظت میراث فرهنگی ,حفاظت بافت تاریخی شیراز,میراث فرهنگی ایران,میراث فرهنگی شیراز,منطق اجتماعی فضای شهری بافت تاریخی,نظریه چیدمان فضا,توسعه حرم شاهچراغ,طرح توسعه شاهچراغ,شاه‌چراغ,شاهچراغ,شیراز,پهلوی,جمهوری اسلامی,کیوان کریمی 
featured: false
slug: zsgah 
--- 
<p style="text-align: justify;">مطرح شدن مجدد طرح توسعه ی حرم شاه چراغ (ع) سبب بروز نگرانی شدید در جامعهٔ معماری و شهرسازی ایران شده است.&nbsp; افراد از دریچه&zwnj;های متفاوتی این نگرانی را مطرح کرده&zwnj;اند، ولی جای یک نگاه خالی بود: منطق اجتماعی فضای شهری بافت موجود و عواقب این مداخله برای آن. بر مبنای نظریهٔ چیدمان فضا، فعالیت میرا ترین عنصر شهری است و بسیار سریع&zwnj;تر از دو عنصر دیگر شهری، یعنی ساختمان و معبر، دچار دگرگونی می شود. در مقابل، معبر نامیراترین عنصر شهری است و خطی است که برای زمانی طولانی بر پیکر شهر باقی می&zwnj;ماند. بر مبنای پژوهش&zwnj;های متعددی که بر اساس الگوی برآمده از این نظریه صورت گرفته است، تخریب هر بافت نه تنها سبب از بین رفتن ابنیه می&zwnj;شود بلکه سبب تغییر وسیعی در ساختار شبکهٔ خیابانی آن محدوده نیز می شود. تغییراتی که برای مدتی طولانی در ساختار شهر مورد نظر باقی خواهند ماند، اصلاح آن امر ساده ای نبوده و نسل&zwnj;ها طول می کشد تا بتوان این اختلال را در شبکهٔ معابر یک شهر سامان داد. اما، در معماری و شهرسازی معاصر ایران کاملاً در جهت عکس این اندیشه عمل شده است. سرزندگی فضای شهری با کاربری (فعالیت) های آن تعریف شده و فضا به عنوان پس&zwnj;زمینه در نظر گرفته می شود. این ارزیابی اشتباه از فضای شهری منجر به شکست طیف وسیعی از پروژه&zwnj;های شهرسازی پس از ۱۳۰۹ در ایران شده است. مداخلات در بافت کهن شهرهای ایران در دوران پهلوی تا طرح&zwnj;های توسعهٔ اماکن متبرکه در دوران متاخر نمونه های برجسته ای از این ناکامی می&zwnj;باشند.&nbsp;</p>
<p style="text-align: justify;">از دیدگاه نظریهٔ چیدمان فضا، نحوهٔ همنشینی معابر (فضاها) در شهر بر الگوهای حرکتی شهروندان تاثیر می&zwnj;گذارد به نحوی که منجر به تولید منطق&zwnj;های اجتماعی معینی می گردد. از این رو، سرزندگی فضای شهری به جایگاه آن در شبکهٔ خیابانی وابسته است چرا که این شبکهٔ خیابانی می&zwnj;باشد که جریان جابجایی پیاده و سواره را در فضاهای مختلف شهر رقم می&zwnj;زند. جریانی که محرک حضور کاربری&zwnj;ها (فعالیت&zwnj;ها) و تراکم در فضاهای شهری هستند. به زبان ساده، این ساختار شبکهٔ خیابانی است که فعالیت&zwnj;ها و تراکم را در شهر (حتی در مقیاس فرای شهر/منطقه&zwnj;ای) توزیع می&zwnj;کند و نه برعکس. هر چند فعالیت&zwnj;ها می&zwnj;توانند در دایرهٔ محدودی به عنوان عنصر فزاینده جریان جابجایی را تشدید کنند ولی هیچ&zwnj;گاه قدرت محرکی مانند قدرت محرک شبکهٔ خیابانی را ندارند. از این رو، آنچه که با توجیه تزریق کاربری برای موجه جلوه دادن تخریب و معبرکشی جدید در بافت جدید و کهن بیان می&zwnj;شود هیچ پایی در واقعیت ندارد.&nbsp;</p>
<p style="text-align: justify;">حال اگر به طرح توسعهٔ جدید حرم شاه چراغ (ع)&nbsp; باز گردیم، می&zwnj;بینیم کاملاً در جهت عکس حرکت شده است. کاربری های حرم شاه چراغ (ع) و آستان سید علاءالدین حسین(ع) به عنوان عناصر محرک در نظر گرفته شده است. شبکهٔ خیابانی در پیش&zwnj;زمینهٔ این دو مجموعه را به یکدیگر و به شبکه ی خیابانی شهر شیراز وصل می کند. این برداشت اشتباه نه تنها منتهی به انحطاط بافت پیرامون این دو مجموعهٔ مذهبی خواهد شد، بلکه سبب ناکارآمدی خود آن ها نیز می گردد. این معابر جدید که بر خاکستر ۲۰۰ خانهٔ قدیمی شکل خواهند گرفت، ساختار دسترسی در این را بافت مختل نموده، سبب تشدید خروج حیات شهری از این بافت شده و بر مشکلات آن می&zwnj;افزاید. آغاز مشکلات اصلی این طرح توسعه، نه به هنگام تصویب و نه به هنگام اجرای آن می باشد. مشکلات زمانی بروز می&zwnj;کنند که این شبکهٔ جدید خیابانی شروع به کار نماید. در آن شرایط، فعالیت&zwnj;های تزریق&zwnj;شده با سرعتی باورنکردنی آن را ترک خواهند کرد و این سرمایه&zwnj;گذاری ملی زودتر از آنچه که تصور شود بی&zwnj;ارزش خواهد شد. در مقابل، شاهد وقوع فعالیت&zwnj;ها و رفتارهای اجتماعی هستیم که با هیچ دستوری قابل کنترل نیست. دلیل این اتفاقات بسیار ساده است. منطق مورد استفاده برای توسعه&zwnj;ٔ حرم شاه چراغ (ع) (مداخلهٔ بولدوزری در بافت کهن شهری) سبب می&zwnj;شود تا جریان جابجایی از بافت کهن بیش از پیش دور شود. با منحرف شدن جریان جابجایی، عامل محرکی برای حضور فعالیت&zwnj;ها در این محدودهٔ شهری وجود نخواهد داشت. به دنبال آن نیز، نظارت&zwnj;های اجتماعی که به واسطهٔ حضور جریان جابجایی در بافت کهن وجود داشته است، به طور کامل از بین می روند. جرم&zwnj;خیزی بافت کهن تهران بهترین شاهد برای این ماجرا است، یا فرا تر از آن اتفاقاتی است که در میدان امام حسین می&zwnj;افتد و ادب این نوشتار حکم می&zwnj;کند که بیش از این اتفاق دوم در اینجا تشریح نگردد.</p>
<p style="text-align: justify;">در پایان، با گریزی به نظریه&zwnj;های اقتصاد سیاسی راهکار خود را برای دستیابی به یک راه حل متوازن بیان می&zwnj;نمایم. بر مبنای نگاه نهادگرایان جدید، جوامع یک قفل شدگی تاریخی به مسیر طی شده دارند که نمی&zwnj;توان آنها را به آسانی متحول نمود، چرا که سقوط نه از امروز که از دیروز آغاز شده است. به زبان ساده تر، ناکارآمدی امروز جوامع در گرو ناکارآمدی آنها در گذشته است. برای رفع این ناکارآمدی&zwnj;ها لازم است ابتدا ریشهٔ آنها در گذشته شناسایی شود. بدین ترتیب، با نگاه مجدد به هستهٔ تاریخی شهر شیراز و بافت پیرامون حرم شاه چراغ (ع) درمی&zwnj;یابیم دخالت&zwnj;هایی که از عصر پهلوی تا به امروز در آن روی داده است، سبب از هم&zwnj; گسیختگی این محدوده شده و هر روز بر ناکارآمدی آن افزوده است. پیرامون این موضوع، کیوان کریمی پژوهشی را در دهه ۱۹۹۰ میلادی در دانشگاه یو.سی.ال انگلستان انجام داده است که مبین همین اتفاق تلخ می باشد. او نشان داده است که پیش از خیابان&zwnj;کشی عصر پهلوی (مبتنی بر مداخلهٔ بولدوزری در بافت کهن شهری)، عناصر اصلی شهری شیراز: مسجد جامع، میدان شهر، بازار، ... پذیرای بالاترین جریان جابجایی بودند. ولی با انجام خیابان&zwnj;کشی، این عناصر کهن جایگاه خود را در ساختار شهر از دست داده و به فضاهایی جداافتاده از جریان اصلی جابجایی در شهر تبدیل شده&zwnj;اند. پس، اگر می&zwnj;خواهیم نقطهٔ آغازی برای پایان این معضل در بافت کهن شهر شیراز بیابیم، ابتدا باید شناخت دقیقی از جریان جابجایی در شبکهٔ خیابانی این شهر به&zwnj;خصوص پیرامون حرم شاه چراغ (ع) در گذشته و امروز داشته باشیم. آن گاه بر مبنای این واقعیت، می&zwnj;توان گام&zwnj;های موثری برای توسعهٔ متوازن این محدوده برداشت. توسعه&zwnj;ای که نه با تخریب بلکه با هم&zwnj;زیستی مسالمت&zwnj;آمیز با بافت کهن، حیات آن را ارتقا می&zwnj;بخشد. حل مشکلات بافت کهن شهر شیراز و توسعهٔ منطقی حرم شاه چراغ (ع) در حیطهٔ علم است. لازم است مدیریت این مجموعه به جای تلاش برای تکرار رفتار اشتباهی که در ایران و یا خارج از ایران روی داده است، به علم رو کند و آن را مبنای کار خود قرار دهند. در این صورت به جای تکرار اشتباهات گذشته، می تواند راه حل متوازنی را ارائه دهد که به عنوان یک الگوی موفق مورد استفادهٔ آیندگان نیز قرار گیرد.&nbsp;</p>