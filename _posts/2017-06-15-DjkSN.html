--- 
title: "روایتِ روایتِ چهارم :‌خانه‌ای در اکنون" 
authors: tabatabaei 
types: blog 
featured: false
slug: DjkSN 
--- 
<div>
<div>
<p dir="rtl">کی شود این روانِ من ساکن</p>
<p dir="rtl">این چنین ساکنِ روان که منم</p>
<p dir="rtl">مولانا</p>
<br />
<p dir="rtl">مدتی بود که دیگر روزها و شب ها را نمی&zwnj;شمردم. به خاطر نمی&zwnj;آوردم که چند وقت است روی تخت خوابیده&zwnj;ام و منتظر رسیدنش هستم. بالاخره همین روزها وقتش می&zwnj;شد. باید از این یکی هم می&zwnj;بریدم و می&zwnj;رفتم. همه چیز این زندگی همین طور بود. پیش از آن که بدانم چرا وقتش می&zwnj;رسید؛ می&zwnj;رفت و تنهایم می&zwnj;گذاشت. همه دلبستگی&zwnj;ها، مثل تک تکِ لحظه&zwnj;هایی که دوستشان داشتم گذرا و رفتنی بودند. نمی&zwnj;توانستم از جایم تکان بخورم و از پنجره اتاق هم هر روز و هر روز فقط کمی از آسمان پیدا بود و چند شاخه از درختی که خود را تا اتاق من بالا کشیده بود. به نظرم حال او هم شبیه من بود. پایش بسته بود و تا می&zwnj;آمد به نقش و رنگی عادت کند، تا میوه&zwnj;ای می&zwnj;داد و تا جوانه&zwnj;ای می&zwnj;زد وقت رفتن می&zwnj;رسید. آن چند شاخه درخت تمام تغییر و نو شدن جهان من بود و همیشه چیزی را یادآوری می&zwnj;کرد، وقتی زرد بود، وقتی خشک و افسرده، فرقی نداشت، همان حرف تکراری&zwnj;اش سال&zwnj;ها بود که کمی حال من را جا می&zwnj;آورد، وقتی که می&zwnj;گفت: عزیز دلم، هربار تازه می&shy;&zwnj;شود و عادت می&zwnj;شود و باز می&zwnj;رود. خوش باش که تازه می&zwnj;&shy;شود؛ ولی دمی هم پریشان مشو که این نیز می&zwnj;گذرد.</p>
<p dir="rtl">چطور می&zwnj;شود از لحظه گذشت؟ لحظه&zwnj;ای که خوب می&zwnj;دانم گذشتنی است اما خب زندگی من هم تعداد محدودی از همین لحظه&zwnj;های گذرا است. چه چیز می&zwnj;تواند نیرویی به من دهد که بتوانم در آن زنده باشم و این گذشتن را تاب بیاورم؟ چه چیز می&zwnj;تواند کاری کند که بر این موج حتمی زمان ساکن شوم و آرامشی بیایم و مدام فکر پایان، بیقرارم نکند؟ شاید امیدی به بیشتر و بیشتر کردن تجربه هر لحظه، غنی&zwnj;تر و پرشورتر شدنش، یافتن معنایی که آن تجربه را بیش از یک لحظه کند، شاید این امید کمکی باشد. چیزی که اکنون&zwnj;ام را به گذشته&zwnj;ها و آینده&zwnj;های مختلفی پیوند زند و اینگونه معنایی شخصی را در خود پنهان کند. معنایی که تجربه خطی زمان را حجم دهد تا تجربه زمان گذرا اینبار چون کلیتی پیوسته و با تناسبی تازه، تجربه فردی بهتری را بر خاطرم &zwnj;نشاند. تجربه&zwnj;ای زنده که نیروی اتصال به اکنون را فراهم &zwnj;آورد و با غیر خطی کردن جریان زمان در حافظه&zwnj;ام به شکلی دیگر روایتش کند و تصویری کلان&zwnj;تر باقی گذارد و باعث &zwnj;شود که دیگر خود را در مقابل مرگ حتمی اکنون، حقیر و ناتوان نیابم. سربازان ایتالیایی در جنگ با فاشیسم سرودی زیبا داشتند که در نزدیک ترین لحظاتشان به مرگ، سرخوشانه درکوه و دشت سر می&zwnj;دادند، سرودی که تناقضی اسرارآمیز با خود داشت: زیبایی و مرگ.</p>
<p dir="rtl">&nbsp;خداحافظ زیبا[۱]</p>
<p dir="rtl">&nbsp;صبحی بیدار شدم / آه خداحافظ زیبا / خداحافظ زیبا / صبحی بیدار شدم و دشمن همه جا را گرفته بود / آه خداحافظ زیبا / خداحافظ ای زیبا / &nbsp;ای مبارز، مرا با خود ببر/ و اگر در این نبرد کشته شدم/ مرا در کوهستان&zwnj;ها به خاک بسپار/ آه خداحافظ زیبا / خداحافظ ای زیبا / و گلی بر قبر من بکار/ آنان که از قبر من بگذرند به من خواهند گفت: چه گل زیبایی/ این گل از مبارزی روییده است / خداحافظ زیبا / خداحافظ زیبا</p>
<p dir="rtl">چیزها ما را به گذشته و آینده&zwnj;ای نامشخص پرتاب می&zwnj;کنند. خاطرات و خیالاتی که پیش از آن که به تصویر درآیند، نیرویی عاطفی را جاری می&zwnj;کنند. گاه این تجربه پرشور است و گاهی هم افسرده و ملال آور. گاهی تجربه اکنون تناسبی میان خاطر &laquo; من در گذشته&raquo; و خیالم از &laquo; من در آینده &raquo; می&zwnj;سازد و با معنایی که به لحظه می&zwnj;دهد اکنونم را پر می&zwnj;کند. مثل بوی کلوچه&zwnj;ای که پروست مثال می&zwnj;زند و خاطره&zwnj;اش را همه می&zwnj;شناسیم. بوی خوشی که نمی&zwnj;دانیم به کدام روز از زندگیمان گره خورده&zwnj;است اما یقین داریم که روزی در جایی خوش نشسته که امروز چنین دوباره زنده شده است. پروست معتقد است به تصویر کشیدن و تلاش برای یافتن خاطره دقیق آن این نیرو را محو می&zwnj;کند و دوباره به بند زمان می&zwnj;زندش. یکی از وجوه اساسی کیفیت تجربه زیسته ما در جهان، نحوه حضور زمان در آن تجربه و روایتی است که با شکل تازه&zwnj;ای از زمان می&zwnj;سازیم. گاهی نگران آینده&zwnj; نیامده&zwnj;ایم و گاهی هم افسرده از ای کاش&zwnj;های بسیار گذشته و سوگوار تمام رفته&zwnj;ها، اما چه بسیار گذشته&zwnj;هایی که با اکنونمان جان تازه&zwnj;ای گرفته&zwnj;اند. انگونه است که گاهی هم در اکنون خانه می&zwnj;کنیم.</p>
<p dir="rtl">روزها گر رفت گو رو باک نیست</p>
<p dir="rtl">تو بمان ای آنکه چون تو پاک نیست</p>
<p dir="rtl">مولانا</p>
<br />
<p dir="rtl">درخت&shy;&zwnj;ها روندی تکراری دارند. این تکرار سالانه در اتفاق&zwnj;های جدید با نیروی خود ما را به آرام شدن دوبارۀ اوضاع امید می&shy;&zwnj;دهد. به بازگشت به روزگار خوش گذشته. به این ترتیب تغییرات شهر و آدم&shy;&zwnj;ها را کمرنگ&zwnj;تر می&shy;&zwnj;کند و همواره یادآوری می&shy;&zwnj;کند که هرچه شود باز بهاری می&zwnj;&shy;آید و تابستان و پاییز و زمستان. تغییر متناوب طبیعت، درخت&zwnj;ها و آسمان، خبر از بازگشتی می&zwnj;&shy;دهد، اما نه بازگشت به عین آنچه گذشته؛ هم صورت درخت تغییر کرده و هم احوال فرد. اما چیزی بین این دو ثابت است. رابطۀ عاطفی که درخت را چون دوستی در حال تغییر پیش چشمان آدمی همیشه حاضر می&zwnj;&shy;دارد.</p>
<p dir="rtl">این تغییر صورت و پیچیدگی اشکال، بستر خوبی برای نشاندن احوال مختلف آدمی در طول زندگی برایش پدید می&zwnj;&shy;آورد. درونیات فرد است که هر سال به شاخه&shy;&zwnj;ها و برگ&shy;&zwnj;ها معنایی تازه می&zwnj;&shy;دهد. گاه در چند دقیقه قرمزی خون&shy;&zwnj;آلود برگ&shy;&zwnj;های پاییزی جای خود را به امنیت و آرامشی می&zwnj;&shy;دهد برای فردی در قلعه نشسته و دور تا دور آن را آتش افروخته.</p>
<p dir="rtl">تناوب درخت تجربۀ گذر زمان را برای فرد از حالتی خطی و صرفا پیش رونده و اجباری به امری برگشت&shy;&zwnj;پذیر ممکن می&zwnj;&shy;سازد. از بی&zwnj;قراری او می&shy;&zwnj;کاهد و خانه&zwnj;ای همیشگی در دل او می&zwnj;&shy;رویاند. خانه&zwnj;ای که امید بازگشت به آن همیشه در دلش زنده است. خانه&zwnj;ای که خود مدام در حال تغییر و رشد است اما پیوند عاطفی آدمی با خود را هرگز قطع نمی&shy;کند. پیوندی که هربار یکسان نبودن دوران را به او یادآوری می&zwnj;&shy;کند و در شرایط مختلف زندگی معانی متفاوتی برای او می&shy;&zwnj;سازد. به این ترتیب است که وجود آدمی در موجودی با حال متناوب خانه می&shy;&zwnj;کند. فرانکل در &laquo; انسان در جستجوی معنا &raquo; خاطراتش از سال&zwnj;ها زندگی زندانیان آشویتسی را می&zwnj;گوید که در بدترین شرایط ، هر روز منتظر مرگ خود بودند - حالی که اگر فراموشی نبود، خیلی شبیه به هرروز خودمان بود - می&zwnj;گوید در این حال، چیزی که سعی می&zwnj;کردیم هرگز از دستش ندهیم دیدن طلوع و غروب آفتاب بود.</p>
<p dir="rtl">ارغوان شاخه همخون جدامانده من</p>
<p dir="rtl">آسمان تو چه رنگ است امروز؟</p>
<p dir="rtl">آفتابی است هوا؟</p>
<p dir="rtl">یا گرفته است هنوز؟</p>
<p dir="rtl">من در این گوشه که از دنیا بیرون است.</p>
<p dir="rtl">آفتابی به سرم نیست.</p>
<p dir="rtl">از بهاران خبرم نیست.</p>
<p dir="rtl">آنچه می&zwnj;بینم دیوار است...</p>
<p dir="rtl">قسمت ابتدایی شعر ارغوان از ه. الف. سایه که خطاب به درخت ارغوان حیاط خانه&zwnj;اش سروده است.</p>
</div>
</div>
<div>۱. Bella ciao &nbsp;که می توان آن را &laquo; درود ای زیبا &raquo; نیز ترجمه کرد چرا که ciao &nbsp;در هنگام سلام و خداحافظی هردو کاربرد دارد. این سرود که نماد مبارزه&zwnj;های آزادی خواهی جهان شده را گوران برگوویچ ( Gotan Bergovich)خواننده و نوازنده صرب که خود سال&zwnj;ها در میانه جنگ یوگوسلاوی زندگی کرده به زیبایی خوانده است، &nbsp;پیشنهاد می&zwnj;کنم که بشنوید.</div>