--- 
title: "بررسی ساختار کالبدی و فرهنگی بازار تهران در دورۀ قاجاریان| سیداحمد نجیبی" 
authors: asmaneh 
types: research 
featured: false
slug: d2bs 
--- 
<p>بازار تهران در دورۀ قاجاریه، در آیینۀ متون و تصایری که به نوعی آن را توصیف می&zwnj;کند، مجموعه&zwnj;ای پرتراکم و پیچیده می&zwnj;نماید. محل قرارگیری بازار در شهر و جهات توسعۀ آن حکایت از توسعۀ بازار در جهت&zwnj;هایی خاص و با انشعابات بسیار دارد که برخی از این انشعابات بیشتر از سایرین قوت گرفته و به مرور به راستۀ بازار تبدیل شده است. در این بازار رویدادها و فعالیت&zwnj;هایی فراوان و متنوع تصویر شده است که ظاهراً سنخیت چندانی با هم ندارند. دامنۀ وسیعی از کارکردها در بازار جای گرفته است که هرکدام ملزومات و مشخصات خاص خود را دارد. این کارکردها ماهیت یکسانی ندارد تا بهراحتی و بی&zwnj;سبب کنار هم قرار بگیرند و باعث تداوم در این هم&zwnj;نشینی شوند. همچنین شواهد فراوانی از فعالیت&zwnj;های فرهنگی در بازار تهران دیده می&zwnj;شود؛ فعالیت&zwnj;هایی از قبیل مراسم جشن و عزاداری و اجتماعات مذهبی و مانند آن.&nbsp;</p>
<p>سیداحمد نجیبی در این تحقیق می&zwnj;کوشد در مجموعۀ بازار تهران در دورۀ قاجاریه را بهگونه&zwnj;ای تدقیق کند که راهی بر فهم این مجموعۀ پیچیده و به ظاهر بی&zwnj;نظم بگشاید، تا مگر از ارتباط بین این رویدادها و کارکردها و کالبد بازار و توسعۀ آن، فهمی به دست دهد.&nbsp;</p>
<p>&nbsp;</p>
<p>پایۀ نظری تحقیق نجیبی، بنا بر ایجاب موضوع و تعدد متغیر&zwnj;های آن، نظریه&zwnj;های انسان&zwnj;شناختی اَمُس رپوپورت ــ معمار، جامعه&zwnj;شناس، و روانشناس لهستانی ــ است. او با تکیه بر دیدگاه&zwnj;های رپوپورت، از بازار تهران به منزلۀ محیطی انسان&zwnj;ساخت، به روش تفسیریـ تاریخی پرسش می&zwnj;کند تا در پشت پردۀ بی&zwnj;نظمی و پیچیدگی، انتظامی بیابد و ساختار کالبدی و فرهنگی بازار تهران در دورۀ قاجاریه را قابل فهم کند. در جستجوی تجلی این نظم پنهان در ساختار درونی بازار و اثر مجموعه در شهر تهران و وقایع فرهنگی و اجتماعی آن در محدودۀ زمانی تحقیق، اجزای درونی بازار را بهدقت وارسی و حدود بازار در دورۀ قاجاریه و توسعه و تکامل آن را مطالعه کرده است. این امر در فصل اول تحقیق با عنوان جغرافیای بازار و تحولات آن در دورۀ قاجاریان، با مطالعۀ تاریخچۀ بازار پیش از آن دوره و بررسی حدود و سیر تحول آن تا پایان دورۀ ناصری تحقق می&zwnj;پذیرد. در فصل دوم، با عنوان فضای بازار، شیوۀ زندگی در بازار با مطالعۀ رویدادهای جاری و شواهد موجود از آن تصویر شده است و فضاهای بازار و خصوصیات هریک درک می&zwnj;شود. همچنین در این فصل، محقق از وجود انتظام در فضای بازار و انتظام در معنای محیط پرسیده است. در فصل سوم، با عنوان بازار در بستر فرهنگ و جامعه، به بررسی وقایع و جریان&zwnj;های فرهنگی و اجتماعی تهران در دورۀ قاجاریه (تا انتهای دورۀ ناصری) و عوامل مؤثر در بازار پرداخته می&zwnj;شود. در این فصل انتظام زمان و ارتباطات در بازار بررسی شده است و در خلال این جریان&zwnj;ها، نقش مجموعۀ بازار تهران پی گرفته می&zwnj;شود تا مگر شواهدی از تأثیر بازار به مثابه یک مجموعۀ انتظام یافته و یک کل واحد یافته شود.&nbsp;&nbsp;</p>
<p>در پایان این تحقیق می&zwnj;توان دریافت که آیا بازار تهران واجد یک نظام واحد است که آن را قادر سازد درهمۀ مراتب وجود خود نمود و عملکردی منظم و سازمان&zwnj;یافته داشته باشد، یا مجموعه&zwnj;ای است ناگزیر از فضاها با کارکردهای مختلف که انتظامی در ساختار درونی و ظهور بیرونی خود ندارد.&nbsp;</p>
<p>&nbsp;</p>
<p><strong>سیداحمد نجیبی. &laquo;بررسی ساختار کالبدی و فرهنگی بازار تهران دردورۀ قاجاریه&raquo;. پایان&zwnj;نامۀ کارشناسی ارشد مطالعات معماری ایران. استاد راهنمای اول: دکتر مهرداد قیومی بیدهندی، استاد راهنمای دوم: مهندس سیدمحمد بهشتی. استاد مشاور: سیدعبدالله انوار. تهران: دانشگاه شهیدبهشتی، بهمن ۱۳۹۱.</strong></p>