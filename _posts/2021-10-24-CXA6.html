--- 
title: "شجريان، مخاطب خاص و شهرت عام " 
authors: بابک خضرائی 
types: blog 
featured: false
slug: CXA6 
--- 
<p>شجريان، مخاطب خاص و شهرت عام <br /><br />شجریان مجری یک موسیقی کلاسیک بود که از ویژگی&zwnj;های این موسیقی (در بیشتر فرهنگ&zwnj;ها) داشتن مخاطبان خاص است؛ پس چگونه او به این شهرت عام رسید که نامش تقریباً به گوش هر ایرانی و میلیون&zwnj;ها غیرایرانی رسیده است؟&nbsp;</p>
<p>پیش از پرداختن به این موضوع، باید پرسید چه شد که شجریان در آواز از دیگران متمایز شد؟ شاید اول به نظر برسد گستره&zwnj;ٔ صدای اصطلاحاً شش&zwnj;دانگ اوست که او را ممتاز کرده، اما این حُسنی است که بسیاری از خوانندگان حتی ناشناخته هم دارند. کوک و، به&zwnj;اصطلاح، ژوست&zwnj;خواندن، وزن&zwnj;شناسی و کیفیت صداسازی را هم گرچه او به&zwnj;کمال دارا بود، برای دیگر خوانندگان مستعد با قدری تلاش، به&zwnj;دست&zwnj;آمدنی، بلکه امروز بدیهی است. بنابراین وجه امتیاز او را در جایی دیگر باید جستجو کرد: نگاهی به کارنامه&zwnj;ٔ حدوداً پنجاه&zwnj;ساله&zwnj;ی آواز شجریان، از آگاهی و شناخت وسیع و عمیق او از گوشه&zwnj;ها و الحان، تسلط بی&zwnj;چون&zwnj;وچرایش در اجرای دقیق&zwnj; و البته هوش و ذوق او در ایجاد ارتباط میان آنها و اتصال دادن&zwnj;شان و طراحی آواز و انتخاب اشعار نشان دارد. شجریان خوب آموزش دید؛ استادان ممتاز داشت و خود بهترین شاگرد بود و، تا آن هنگام که از پا افتاد، پژوهنده&zwnj;ای خستگی&zwnj;ناپذیر. از هیچ لحن و گوشه&zwnj;ای نزد هرکس که بود نمی&zwnj;گذشت و داستان&zwnj;های جویندگی او نزد اهل موسیقی مکرر بازگو شده است.&nbsp;</p>
<p>نیز ویژگی مهم خوانندگی شجریان تنوع تحريرهای اوست؛ بسیاری از خواننده&zwnj;های پیش از او آوازشان را به یک دو سه گونه تحریر می&zwnj;آراستند و با همان&zwnj;ها هم بر مسند استادی می&zwnj;نشستند. بعضی هم تحریر را، نه یک اِلِمان موسیقایی، که ابزار شهرت و محبوبیت می&zwnj;دانستند و آن&zwnj;قدر دورش می&zwnj;گشتند که شنوندگانشان به خلسه روند یا به خروش درآیند. شجریان نه&zwnj;تنها بر شناخت هزارتوها و اجرای دقیق انواع تحریر فائق آمد، که آن را با مفهوم و کارکرد موسیقائیش، نه برای خود&zwnj;نمایی و جلوه&zwnj;فروشی، به کار بست: از تحریرهای تزئینی که چند نت و هجای ساده را غنا و معنا می&zwnj;دهد تا تحریرهای ساختاری که گوشه&zwnj;ای را به مقصدی و نغمه&zwnj;ای را به منزلی می&zwnj;رساند و عبارت&zwnj;بندی و روند دستگاهی را حرکت و استحکام می&zwnj;بخشد. کوشش مشکور شجریان به آنجا رسید که گستره&zwnj;ٔ وسیع صدای زیر فرمانش، شناخت عمیقش از الحان و گوشه&zwnj;ها و پرده&zwnj;ها، ذوق و هوشش در وصل اینها و طراحی آواز و نیز توانایی کم&zwnj;نظیرش در ادای تحریرها و آرایه&zwnj;ها ـ که حاصل اینها در ده&zwnj;ها بلکه صدها ساعت اجرای ممتاز جمع است ـ از او جامعیتی ساخت که بدان واسطه می&zwnj;توان او را دایره&zwnj;المعارف آواز ایران نامید.</p>
<p>اما چه شد که شجریان، که موسیقی&zwnj;اش خاص بود، تقریباً بی&zwnj;مدد تلویزیون و سینما که سبب&zwnj;ساز اصلی شهرت عام&zwnj;اند، چنان نامور شد؟ اسباب متعددی در این میان به ذهن می&zwnj;رسد که در سال&zwnj;ها کار مداوم او، با فراز و فرودهایی، رخ نمودند: نخست، پیوستن او در اواخر دهه&zwnj;ٔ چهل به جریان جنبش احیا یا همان مرکز حفظ و اشاعه است که گفتمانش، یعنی بازگشت به خویشتن، نزد جامعه&zwnj;ٔ روشنفکری و دانشجویان جاذبه و اعتبار یافته بود. افزون بر این، بیش از دیگر خوانندگان به حافظ&zwnj;&zwnj;خوانی رو آورد که نزد جامعه&zwnj;ٔ روشنفکری از دیگر شاعران قدیم مقبول&zwnj;تر بود. شعر شاعران معاصر و نوگرا را هم از قلم نینداخت و مضامین مناسب احوال اجتماعی را وارد آواز خود کرد. لحن کشدار و سوزناک عاشقان شکست&zwnj;خورده را به خود نگرفت و، با تکنیک بی&zwnj;نقص و همراهی یاران پر&zwnj;نبوغ، منظومه&zwnj;&zwnj;ای کامل برای پسند نخبگان فراهم آورد. درواقع شهرت، یا به&zwnj;عبارت بهتر، نیکنامی شجریان از نخبگان و، به&zwnj;اصطلاح، از بالا شروع شد و بعدها به گروه&zwnj;ها و اقشار به&zwnj;اصطلاح پایین&zwnj;تر فرهنگی رسید.</p>
<p>سبب دیگر سرودهای پرشور گروه&zwnj;های چاووش است که شجریان صدای اصلی آنها بود؛ اگر پیش از این، با راست&zwnj;وپنج&zwnj;گاه در جشن هنر، تحسین اهل فرهنگ و اندیشه را برمی&zwnj;انگیخت و پیام بازگشت به خویشتن را در لفافه می&zwnj;گفت، اکنون در دانشگاه سرود سپیده می&zwnj;خواند و آشکارا نوید و امید می&zwnj;داد. کار او و یارانش از تحسین گذشته بود و دیگر نیاز و &laquo;سفارش اجتماعی&raquo; [۲] را برآورده می&zwnj;کرد.</p>
<p>دیگر عاملی که شهرت شجریان را بیشتر کرد فضای موسیقی پس از انقلاب بود که نه&zwnj;تنها موسیقی پاپ، که فعالیت بسیاری از خوانندگان اصطلاحاً سنتی هم به&zwnj;کلی ممنوع شد. استادان قدیم&zwnj;تر چون تاج و بنان و قوامی هم یکی پس از دیگری درگذشتند و شجریان از معدود صداها بود که می&zwnj;توانست، هرچند نه بی&zwnj;دردسر، اما بالأخره مجوز بگیرد. من به آن گروهی که شجریان را به فرصت&zwnj;طلبی یا همراهی در این ممنوعیت&zwnj;ها متهم می&zwnj;کنند مطلقاً تعلق ندارم، و نیز فکر می&zwnj;کنم بیان آوازی شجریان چنان متفاوت و سرآمد بود که همین جایگاه امروز را درنهایت پیدا می&zwnj;کرد، اما، به&zwnj;هرحال، این فرصت برای او پیش آمد که صدایش رساتر شنیده شود.&nbsp;</p>
<p>اکنون که صحبت فرصت پیش آمد، دو نکته&zwnj;ٔ دیگر هم می&zwnj;توان گفت: شجریان به رپرتوار یا کارگان کمترشنیده&zwnj;شده&zwnj;ای دسترسی یافت و آن ردیف آوازی و نیز تصنیف&zwnj;های قدیم بود. به&zwnj;این&zwnj;ترتیب، برای ساختن یک برنامه، معمولاً بخش مهمی از مواد و مصالح را در اختیار داشت؛ مثلاً &zwnj;&zwnj;توانست یک برنامه&zwnj;ٔ ابوعطا را با آموزه&zwnj;های ردیفی&zwnj;اش و تصنیفی از درویش&zwnj;خان ترتیب دهد. گرچه مسلماً هنر اجرای او و لطفی در آن برنامه بسیار درخشان بود، اما امروزه یک نوازنده و یک خواننده&zwnj;ٔ بسیار بااستعداد عملاً نمی&zwnj;توانند آلبوم یا کنسرتی با تصنیف &laquo;بهار دلکش&raquo; عرضه کنند و در انتظار آن استقبال و تحسین بمانند. موضوع دیگر فرصت بهره&zwnj;گیری از استادان و هنرمندانی بود که در اوج تجربه یا خلاقیت بودند؛ از دوامیِ زاده&zwnj;ٔ ۱۲۷۰ش تا مشکاتیان متولدِ ۱۳۳۴، چند نسل از موسیقیدانان، با گرایش&zwnj;ها و توانایی&zwnj;های متفاوت، به آموزش او کوشیدند، تجربیات خود را با او تقسیم کردند یا بهترین قطعاتشان را برای او ساختند. البته و البته که او استعداد را با کوشش، پژوهندگی را با شکیبایی، و عشق به سنت را با نوجویی فراهم داشت، اما مجموعه&zwnj;ٔ مراد و معانی هم جمع آمده بود تا او را گوهر رخشان موسیقی ایران سازد.</p>
<p>شجریان دل جمع بزرگی از کسانی را هم که، به&zwnj;واسطه&zwnj;ٔ آموزه&zwnj;های مذهبی، موسیقی را مشکوک می&zwnj;دانستند، به دست آورد؛ نه&zwnj;تنها قرآن را به &laquo;صوت حَسَن&raquo; [۳] زینت داده، که ربنایش همسفره&zwnj;ٔ افطارشان شده بود و، به&zwnj;تبع، دیگر آثار چنین کسی هم از نظر بسیاری از اینان وجاهت می&zwnj;یافت. دایره کامل شد؛ از گروه&zwnj;های چپ و مارکسیست تا متشرعان، از دلباختگان به عشق زمینی تا پیروان حلقه&zwnj;های عرفانی، از بسیاری نوگریان تا دوستداران ادبیات کهن، تقریباً اهل هر رزم و هر بزم می&zwnj;توانستند چیزی باب دل خود در این ده&zwnj;ها ساعت برنامه&zwnj;ٔ رسمی او بیایند که البته به نظر می&zwnj;رسد کارهای به&zwnj;اصطلاح ضعیف&zwnj;ترش (از منظر فنی و خلاقیت) بیشتر برای او شهرت آورد که این موضوع شاید نه جای شگفتی که رسم روزگار است.&nbsp;</p>
<p>این را هم باید گفت که آواز شجریان و نیز منش او را همگان خوش نمی&zwnj;داشتند؛ درحالی&zwnj;که برخی از شنوندگان غیرمتخصص (به&zwnj;ویژه در دهه&zwnj;ی شصت) او را نماد سنت&zwnj;گرايی کهنه و آوازش را حوصله&zwnj;سربر می&zwnj;دانستند و خوانندگان ديگری را برای خواندن بیات&zwnj;ترک و ابوعطا ترجیح می&zwnj;دادند، معدودی از موسیقیدانان او را بدعت&zwnj;گذار می&zwnj;خواندند و راه و لحنش را نمی&zwnj;پسندیدند. بعضی هم از جنس صدای او خوششان نمی&zwnj;آمد و آن را در قياس، مثلاً با صدای اقبال آذر، کم&zwnj;حجم تلقی می&zwnj;کردند. بعضی هم، به&zwnj;خصوص برخی موسیقیدانان اصفهانی، بر دكلاماسين او خرده می&zwnj;گرفتند و می&zwnj;گفتند كلمات را نامفهوم ادا می&zwnj;کند. اما دیگر چه خرده&zwnj;ای بر او می&zwnj;شد گرفت؟ از مسائل فنی و سلیقه&zwnj;ای که بگذاریم، بعضی&zwnj;ها هرچه شجریان می&zwnj;كرد می&zwnj;گفتند نقشه&zwnj;ای در سر دارد و در پی كسب شهرت و ثروت است و نیز او را متهم می&zwnj;کردند که شاگردانش را از همکاری با موسیقیدانانی که با آنان اختلاف دارد منع می&zwnj;کند و همچنین می&zwnj;خواهد در کار آواز، سلیقه و صدای خود را تنها استاندارد معرفی کند. البته در مرور این مطالب، که برخی از آنها ممکن است رنگ واقعیت داشته باشد، نباید از نفی&zwnj;كردن&zwnj;های مغرضانه و حاسدانه&zwnj;ٔ بعضی بدخواهانش غافل بود که بر جایگاه او رشک می&zwnj;بردند.&nbsp;</p>
<p>مسائل حاشیه&zwnj;ای هم چندی پیش &zwnj;آمد؛ یک&zwnj;بار برافروخته شد و شهرت خود را به رخ موسیقیدانان و نواگران همکار خود كشيد و آنان را با نوازندگان &laquo;سه&zwnj;راه سیروس&raquo; در یک طبق نشاند. [۴] دستی هم به سازگری برد و بحثی با سازندگان ساز کرد. موضوعات خانوادگی و روابط با موسیقیدانان و اختلافات و مسائل مالی&zwnj;اش با آنها هم گاه نقل محافل می&zwnj;شد. موضوع دو آلبوم او (بیداد و قاصدک) را در دهه&zwnj;ٔ شصت و هفتاد به مجلس کشاندند. ماجرایش با تلویزیون جنجال آفرید و در ۸۸ هم خبرساز شد. این اخبار را اگر کسی موسیقی او را هم گوش نمی&zwnj;داد، می&zwnj;شنید. به&zwnj;این&zwnj;ترتیب باید گفت در میان &zwnj;بسیار کسان، که نام او را برزبان می&zwnj;رانند، هستند کسانی که یک جمله هم از آواز او را نشنیده&zwnj;اند یا به آن تعلقی ندارند. به نظر من، شاید فایده&zwnj;ای نداشته باشد که فکر کنیم همه&zwnj;ی آنان كه برای عكس گرفتن با او سر و دست مي&zwnj;شكستند يا امروز برايش گريبان چاك می&zwnj;كنند، ده&zwnj;دقیقه آواز او (نه تصنیف&zwnj;خوانی&zwnj;، آن&zwnj;هم &laquo;مرغ سحر&raquo;ش) را شنيده&zwnj;اند يا نه؛ اینان، نه به ادراک شخصی، که با تکیه به باور عمومی به چنین نتیجه&zwnj;ای رسیده&zwnj;اند. این هم از عوارض شهرت عام است که گاه شيفتگيی&zwnj;های توخالی می&zwnj;آورد، اما چه چاره؟ مگر &laquo;بس&zwnj;بسیاران&raquo;ی [۵] که، فقط به پیروی از نظر دیگران،&nbsp; افلاطون و بتهوون و اینشتین را بزرگ می&zwnj;شمارند چیزی جز نام از آنان در ذهن دارند؟</p>
<p>و سخن آخر: جایگاه شجريان برآيند عوامل بسیار است؛ اما اين برآيند چنان سر به اوج کشید كه او را به نماد فرهنگی يا قهرمان ملی يا، به تعبیر بعضی، اسطوره بدل ساخت. این موضوع تأکیدی دیگر بر مدرنیته&zwnj;ٔ ایرانی است؛ اینکه اروپا قهرمانانش از زیگفرید و رابین&zwnj;هود و ویلهم تل به داوینچی و دکارت و ولتر رسید، حاصل مدرنیته و اندیشه&zwnj;ٔ عصر روشنگری بود؛ اینکه قهرمانان ایران از رستم و پوریای ولی و تختی به شجریان برسد، چه چیز جز تأثیر مدرنیته است؟ هنگامی که تختی درگذشت، اگر می&zwnj;گفتند که سی یا چهل سال بعد، یک خواننده اسطوره یا قهرمان ملی خواهد بود، شاید کسی باور نمی&zwnj;کرد. این است پیام امروز: پهلوانی در اندیشه و هنر است.&nbsp;</p>
<p>&nbsp;</p>
<p>&nbsp;</p>
<p>پانوشت:</p>
<p>[۱] این مطلب پیشتر در فصلنامه&zwnj;ٔ موسیقی ماهور (ش ۸۹، پاییز ۱۳۹۹) به چاپ رسیده که نویسنده با افزودن چند پانویس و اندکی ویرایش برای بازنشر به این سایت فرستاده است.</p>
<p>[۲] &laquo;سفارش اجتماعی&raquo; تعبیری است که شاعر و درام&zwnj;نویس روس، ولادیمیر مایاکوفسکی (۱۹۳۰ - ۱۸۹۳)، در رساله&zwnj;ٔ شعر چگونه ساخته می&zwnj;شود، به کار برده است.</p>
<p>[۳] اشاره به دو حدیث نبوی است: &laquo;ان لکل شی ء حلیه، و حلیه القرآن الصوت الحسن&raquo; و نیز: &laquo;زینوا القرآن بأصواتکم فان الصوت الحسن یزید القرآن حسنا&raquo;.</p>
<p>[۴] محمدرضا لطفی و داریوش پیرنیاکان دو روایت متفاوت از این ماجرا دارند. روایت پیرنیاکان در فصلنامه&zwnj;ٔ ماهور (ش ۹۱، بهار ۱۴۰۰) چاپ شده و روایت صوتی لطفی را در فضای مجازی می&zwnj;توان یافت.</p>
<p>[۵] از به&zwnj;کاربردن این تعبیر نیچه قصد بی&zwnj;احترامی به برخی گروه&zwnj;های هوادار شجریان را ندارم؛ منظور کسانی هستند که در نظر و ادراک و سلیقه&zwnj; دنباله&zwnj;رو دیگرانند.</p>
<p>&nbsp;</p>