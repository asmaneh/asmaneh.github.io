--- 
title: "خانۀ نایب" 
authors: abdollahzadeh 
types: blog 
featured: false
slug: HqQVw 
--- 
<p>این متن سرآغاز مستندنگاری ساده و اولیه&zwnj;ای است از خانۀ مرحوم نایب غلامحسین، نایب والی ایالت فارس و متولی حرم شاهچراغ در اواخر دورۀ قاجار و ابتدای دورۀ پهلوی. این خانه در بافت تاریخی شیراز و در حدود غربی حرم شاهچراغ قرار داشت که بخشی از آن با توسعۀ صحن و الباقی آن با توسعۀ بازار جدید پشت حرم و اطرافش به کلی از میان رفته است. متنِ پیشِ رو مصاحبه با خانم مریم روشن اصطهباناتی در تاریخ ۱۶/ ۹/ ۸۷ و در خانۀ ایشان در شهر شیراز است. ایشان همسر محمد شاهچراغی و عروس نایب غلامحسین هستند و سالهای اول زندگی مشترکشان را (حدودا نیمۀ اول دهۀ ۱۳۳۰ش) در این خانه گذراندند. در زمان حضور ایشان نایب فوت شده بود و در خانه خانم بزرگ (همسر نایب) همراه با خانوادۀ یکی از برادرانِ بزرگترِ همسر ایشان زندگی می&zwnj;کردند.</p>
<p>خانه، مانند عموم بافت شهر شیراز، در امتداد محور قبله و محور عمود بر آن شکل گرفته بود. خانه دو حیاط داشت: اندرونی و بیرونی. حیاط خلوت یا بیرونی محل ملاقات&zwnj;های صاحبخانه (نایب) با مهمانان بود و مراجعان بود. خدمه نیز در همین حیاط زندگی می&zwnj;کردند. خانه دو ورودی داشت. ورودی اصلی خانه با دالانی بلند به حیاط اندرونی می&zwnj;رسید. ابتدای دالان راهی به آبریزگاه یا توالت داشت. از این دالان راهی هم به حیاط خلوت یا بیرونی وجود داشت. ورودی دوم نیز مستقیما به حیاط خلوت یا بیرونی وارد می&zwnj;شد. در حیاط خلوت اتاقی قرار داشت به نام اتاق بیرونی که محل ملاقات بود. این اتاق با یک درِ دو لتی به تالار وصل می&zwnj;شد.</p>
<p>تالار اتاق بزرگ و پر از تزیین و گچبری بود و رو به جنوب و حیاط اندرونی داشت. در آن مبل گذاشته بودند. تالار محل مهمانخانه در هر دو فصل سرد و گرم بود. اعضای خانواده در روزهای تعطیل، که همه در خانه بودند، ناهار را در این اتاق دور هم می&zwnj;خوردند ــ خصوصا در زمستان&zwnj;ها که اتاق آفتاب می&zwnj;گرفت. محمدآقا گاهی در روزهای زمستان در این اتاق دراز می&zwnj;کشید و زیر آفتاب می&zwnj;خوابید. گهگاه هم مهمانان حیاط بیرونی را به این اتاق می&zwnj;آوردند. در این مواقع پرده را می&zwnj;انداختند تا توی حیاط اندرونی دیده نشود. راه ورود به تالار از حیاط اندرونی از طریق کفش&zwnj;کن بزرگ پایین تالار بود؛ فضایی که تقریبا به بزرگی یک اتاق بود. در زیر کفش&zwnj;کن نیز اتاق منبع آب بود که با آمدن آب لوله&zwnj;کشی و تلمبه حذف شد.</p>
<p>&nbsp;خانه اتاقی در جبهۀ شرقی نداشت؛ اما در جبهۀ غربی دو اتاق سه&zwnj;دری بود: یکی به اندازۀ دو قالی سه&zwnj;گزی (حدود ۲&times;۳ متر) و یک باریکه و دیگری به اندازۀ دو قالی سه&zwnj;گزی همراه با یک پستو. اتاق بزرگتر (دو سه&zwnj;گزی با باریکه) از آنِ محمدآقا و خانواده&zwnj;اش بود و اتاق کوچکتر از آنِ برادر بزرگتر و خانواده&zwnj;اش. هرکدام از سه&zwnj;دری&zwnj;ها فضای اصلی استقرار و زندگی یک خانواده در همۀ فصول بود. اتاق سه&zwnj;دری بزرگتر در جوار اتاق بیرونی بود. در جبهۀ جنوبی، پشت به قبله، نیز اتاق خانم بزرگ قرار داشت. اتاقِ خانم خانه به اندازۀ ۴ تا سه&zwnj;گزی بود و یک اتاق پستوی بزرگ داشت. مطبخ زیر این اتاق بود و مقابل آن یک ایوان بزرگ و ستوندار قرار داشت. لباس&zwnj;ها را گاهی روی بام پهن می&zwnj;کردند و گاهی در این ایوان؛ خصوصا در روزهای بارانی.</p>
<p>زیر اتاق&zwnj;های سه&zwnj;دری زیرزمینی قرار داشت که راه&zwnj;پلۀ ورودی&zwnj;اش از دالان بود و پنجرۀ مشبکی به حیاط اندرونی داشت. این زیرزمین مخصوص نگهداری مواد غذایی بود و هوایش خنک و خشک و مناسب نگهداری مواد غذایی بود.&nbsp; این زیرزمین بدون تزیین بود. زیرزمین دیگری نیز در زیر تالار بود که سقفی بلند داشت. این زیرزمین مشبکی به حیاط اندرونی داشت و ورودی&zwnj;اش از حیاط بود. تا کمر دیوار یا بالاتر کاشیکاری بود و در ظهرهای گرم تابستان اینجا غذا می&zwnj;خوردند و استراحت می&zwnj;کردند. گاهی هم مهمانان را به این زیرزمین می&zwnj;آوردند و در اینجا از آنها پذیرایی می&zwnj;کردند. گاهی نیز در این زیرزمین نان یوخه (نان شیرین) ــ که بدون دود است ــ می&zwnj;پختند.</p>
<p>&nbsp;</p>
<p>بر مبنای این مصاحبه کروکی&zwnj;ای از جانمایی فضاهای خانه تهیه شده که پس از بازبینی و تکمیل عرضه خواهد شد.</p>