--- 
title: "روزگار ندیمی" 
authors: nadimi.hadi 
types: blog 
tags: هادی ندیمی,تاریخ معماری,آسمانه,مطالعات معماری ایران 
featured: false
slug: zQFqi 
excerpt: "من اصالتاً هرندی هستم. هرند منطقه‌ای است بین اصفهان و یزد. پدربزرگ من از هرند به تهران آمد و بنده در تهران متولد شده‌ام. فامیلی ما هم در ابتدا هرندی بود ولی بعدها پدربزرگم آن را به ندیمی تغییر داد. در سال‌های ۴۴- ۴۵ بنده وارد دانشکدۀ معماری دانشگاه شهید بهشتی (ملی) شدم. آن وقت هنوز این رشته مثل امروز شناخته شده نبود." 
--- 
<div>
<div>
<p style="text-align: justify;">به نام خدا</p>
<br />
<p style="text-align: justify;">من اصالتاً هرندی هستم. هرند منطقه&zwnj;ای است بین اصفهان و یزد. پدربزرگ من از هرند به تهران آمد و بنده در تهران متولد شده&zwnj;ام. فامیلی ما هم در ابتدا هرندی بود ولی بعدها پدربزرگم آن را به ندیمی تغییر داد. در سال&zwnj;های ۴۴- ۴۵&nbsp;بنده وارد دانشکدۀ معماری دانشگاه شهید بهشتی (ملی) شدم. آن وقت هنوز این رشته مثل امروز شناخته شده نبود. تنها دانشکدۀ معماری&zwnj; در دانشگاه تهران سابقه داشت و دانشکدۀ معماری شهید بهشتی پنج سالی بود که پا گرفته بود. در حالی وارد دانشکدۀ معماری شدم که تصور خیلی روشنی از این رشته نداشتم. آن زمان کنکور وجود نداشت و در دانشگاه&zwnj;های شهیدبهشتی و صنعتی شریف امتحان دادم. در اینجا معماری و آنجا مکانیک پذیرفته شدم ولی از رشته&zwnj;های مهندسی صرف خوشم نمی&zwnj;آمد.</p>
<br />
<p style="text-align: justify;">فضای آن موقع دانشگاه یکسره معطوف به فرهنگ غرب بود. برنامه&zwnj;های مدرسین و محصلین هم أخذ شده از فرانسه و ایتالیا بود و خودشان در همانجا تحصیل کرده بودند و به طور طبیعی حرف&zwnj;هایشان واگویۀ همان فرهنگ بود، البته اگر معلمی برحسب اتفاق علاقه&zwnj;ای به معماری ایران داشت، بحثی فردی بود. ولی کل برنامه&zwnj;ها متمایل به خارج بود.</p>
<br />
<p style="text-align: justify;">استادی به نام مرحوم دکتر اولیا داشتیم، که هر جا هست خدا او را حفظ کند، همۀ سرمایه&zwnj;ای که دارم از ایشان دارم. با اینکه ایشان در ایتالیا تحصیل کرده بود ولی به معماری ایران خیلی علاقمند بود. تقریباً همه دوران تحصیلم را با ایشان گذراندم. سهم خیلی مهمی در جهت&zwnj;گیری فکری بنده داشتند. خیلی علاقمند بود و ما را هم به دیدن و مشاهده سوق می&zwnj;داد. در حالی&zwnj; که دانشکده&zwnj;ها ساز دیگری می&zwnj;زدند. ایشان با دانشجویان خیلی صمیمی بود. عاشق فرهنگ ایران بود و از ما حمایت می&zwnj;کرد و برخی اوقات به منزلشان هم می&zwnj;رفتم، همسرشان هم ایتالیایی بود.</p>
<br />
<p style="text-align: justify;">دوران تحصیل را در آنجا گذراندم تا سال ۱۳۵۲&nbsp;و فوق لیسانس را گرفتم. در زمان فارغ التحصیلی، دولت ایتالیا چند سهمیه بورس به دانشگاه ملی اختصاص داده بود. به&zwnj;علت شاگرد ممتازی و به دلیل رساله&zwnj;ام با عنوان احیای مراکز محله در کاشان بورس به من تعلق گرفت. برای انجام این رساله سه ماهی در کاشان بودم و تمام مراکز محله در کاشان را بررسی کردیم و کار میدانی خوبی شد. گروهی بودیم ولی هر کس تنها کار می&zwnj;کرد. خدا رحمت کند، شهید الادپوش هم در آن زمان بود و کار می&zwnj;کردیم.</p>
<br />
<p style="text-align: justify;">البته رفتنم به ایتالیا وجۀ سیاسی هم داشت. در همان زمان&zwnj;ها بود که مهندس موسوی دستگیر شده بود. در زمان دانشجویی دفتر مشترکی در خیابان بهار داشتیم و با هم کار می&zwnj;کردیم. بقیۀ دوستان نظیر الادپوش، مهندس هندی، بازرگان و ... بودند. اسم آن دفتر سمرقند بود و یکی دوبار هم به آنجا ریخته بودند و بازداشت می&zwnj;کردند. سال ۱۳۵۲ عازم ایتالیا شدم و أخذ مدرک دکتری تا سال ۱۳۵۶&nbsp;به طول انجامید. یکسالی صبر کردم تا تحصیل همسرم در آنجا تمام شود، سرانجام اردیبهشت سال ۱۳۵۷ بود که به ایران بازگشتم.</p>
<br />
<p style="text-align: justify;">پس از بازگشت به دانشگاه مراجعه کردم، رئیس وقت دانشکده استقبالی نکرد و گفت خوش آمدی! بیرون آمدم و به سراغ کارهای سیاسی و انقلابی رفتم. کارهای مختصری داشتیم تا ورود حضرت امام. در مدرسۀ رفاه مسئول تبلیغات بودم و نشریه&zwnj;ای به نام &laquo;امام آمد&raquo; منتشر می&zwnj;کردیم. چند شماره&zwnj;ای هم منتشر شد.</p>
<br />
<p style="text-align: justify;">اسفند ۱۳۵۷&nbsp;بود که دوستان انجمن اسلامی دانشکدۀ معماری دانشگاه شهید بهشتی به سراغم آمدند و گفتند انقلاب تمام شده است و باید به سرکار برگشت. از بنده دعوت کردند تا مسئولیت دانشکده را به عهده بگیرم. اوایل سال ۱۳۵۸ انتخاب رئیس دانشکده به&zwnj;صورت رأی&zwnj;گیری شد. هیئتی سه نفره انتخاب شدند تا دانشکده به&zwnj;صورت شورایی مدیریت شود، دست بر قضا رأی&zwnj;گیری شد و من رأی اول را آوردم و به&zwnj;عنوان مسئول شورای مدیریت دانشکدۀ معماری انتخاب شدم. مسئولیت دانشکده را برعهده داشتم تا سال ۱۳۵۹، زمانی که انقلاب فرهنگی شد و دانشگاه&zwnj;ها تعطیل.</p>
<br />
<p style="text-align: justify;">کلاس&zwnj;ها تعطیل شد ولی مسئولین دانشگاه بودند. در همین فاصله دعوت شدم تا به صداوسیما بروم. به&zwnj;عنوان معاون امور برنامه&zwnj;های صداوسیما انتخاب شدم. به یاد دارم که زمانی که آقای بنی صدر رئیس جمهور بود دعوا و اختلافی با آقای بنی صدر پیش آمد. آقای موسوی اردبیلی از طرف امام به&zwnj;عنوان حَکَم انتخاب شدند تا بین من و آقای بنی صدر حکمیت کنند. حدود بیست ماه در صدا و سیما بودم. حکمیت شد و حق به ما داده شد و بنده با حفظ سمت، به&zwnj;عنوان رئیس شبکه دو انتخاب شدم. آقایان نوری و محتشمی&zwnj;پور هم در شورای سرپرستی صداوسیما حضور داشتند. بنده در صداوسیما حضور داشتم تا شورای سرپرستی جدید انتخاب شود.</p>
<br />
<p style="text-align: justify;">در ستاد انقلاب فرهنگی، به دعوت دکتر سروش و دکتر شریعتمداری به&zwnj;عنوان مسئول گروه هنر انتخاب شدم که تا سال ۱۳۷۸&nbsp;این مسئولیت ادامه داشت که شورای عالی انقلاب فرهنگی شکل گرفت و مسئول گروه هنر شورای برنامه&zwnj;ریزی شدم.</p>
<br />
<p style="text-align: justify;">سال ۱۳۶۲&nbsp;دانشگاه&zwnj;ها باز شد و سال ۱۳۶۳&nbsp;از بنده خواستند تا ریاست دانشگاه شهید بهشتی را بر عهده بگیرم. این مسئولیت تا سال ۱۳۸۴&nbsp;ادامه یافت. اولین کاری که انجام شد تغییر در برنامه&zwnj;ها بود که در دستور کار بود. کار فشرده و پرحجمی بود از سال ۴۲&nbsp;تا ۶۴&nbsp;به طول انجامید. کل برنامه&zwnj;های رشتۀ معماری و هنر را تغییر دادیم. یک گروه متشکل از استادان که همه در آن سهم داشتند، در این امر مشارکت کردند. سعی کردیم در برنامه&zwnj;ها حضور ایران و فرهنگ ایرانی و فرهنگ دینی را پررنگ کنیم. نسبت به آن زمان دستاورد خوبی بود ولی روی کاغذ بود و کمتر کسی برای اجرا بود. چه کسی باید اجرا می&zwnj;کرد؟</p>
<br />
<p style="text-align: justify;">خودمان در دانشگاه شهید بهشتی سعی کردیم تا به آن جامۀ عمل بپوشانیم. سعی&zwnj;مان بر این بود تا جمع منسجم و هم&zwnj;رأی را جمع کنیم و تا حدودی به مقصد برنامه نزدیک&zwnj;تر بود ولی خوب مشکلاتی وجود داشت. برنامه&zwnj;ای که تنظیم شد با توجه به تجربیات و ایجابات آن روز دستاورد خوبی بود. برای تنظیم آن برنامۀ بسیاری از کشورها را بررسی کرده بودیم.</p>
<br />
<p style="text-align: justify;">&nbsp;اینکه امروز برای تکامل آن برنامه&zwnj;ها چه باید کرد بحث مفصل دیگری می&zwnj;طلبد. باید بررسی کرد که اصولاً چرا ما در عرصۀ فرهنگ و اندیشۀ دینی و ساماندهی اجتماعی به اندازۀ عرصه&zwnj;های دیگر موفق نبودیم؟ این مسئله باید آسیب&zwnj;شناسی شود که چرا ما در عرصۀ انسانی و سازندگی فرهنگی نسبت به عرصۀ تکنیکی و علمی توفیق نداشتیم؟</p>
<br />
<p style="text-align: justify;">*برگرفته از مصاحبه در مجلۀ تدبیر آینده- مرداد&nbsp;۱۳۹۴</p>
<p style="text-align: justify;">&nbsp;</p>
</div>
</div>