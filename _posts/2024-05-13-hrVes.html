--- 
title: "دست‌خط آدمی | گزیده‌ای از «وعده‌ی دیدار در تاریخ: شکل‌هایی از مواجهه با کتاب‌های دست چندم»، نوشته‌ی سیدفرزام حسینی" 
authors: asmaneh 
types: blog 
tags: کتاب,کتاب‌های دست چندم,فرزام حسینی,وعده‌ی دیدار در تاریخ,آسمانه,مطالعات معماری ایران 
featured: false
slug: hrVes 
excerpt: "«دست‌خط آدمی، امضای او، برای من نشانی از حیات است، حیاتِ کتاب و لمس دستی از گذشته، که وقتی کتاب را ورق می‌زنم، یقین پیدا می‌کنم پیش از من دست‌کم یک نفر این کتاب را اگر نخوانده، حداقل تورق کرده، و این حیات فرضی اما حتماً حقیقی، ماشین تخیلم را به راه می‌اندازد. زمان را برش می‌زنم و مکان را می‌گردم در گذشته به دنبال کسی که این کتاب دستش بوده و هم‌زمان آینده را هم خیال می‌کنم که این کتاب در دستِ دیگری خواهد بود و آیا او هم به من فکر خواهد کرد؟" 
--- 
<p><strong>دست&zwnj;خط آدمی</strong></p>
<p>گزیده&zwnj;ای از &laquo;وعده&zwnj;ی دیدار در تاریخ: شکل&zwnj;هایی از مواجهه با کتاب&zwnj;های دست چندم&raquo;، نوشته&zwnj;ی سیدفرزام حسینی</p>
<p>&nbsp;</p>
<p>&laquo;دست&zwnj;خط آدمی، امضای او، برای من نشانی از حیات است، حیاتِ کتاب و لمس دستی از گذشته، که وقتی کتاب را ورق می&zwnj;زنم، یقین پیدا می&zwnj;کنم پیش از من دست&zwnj;کم یک نفر این کتاب را اگر نخوانده، حداقل تورق کرده، و این حیات فرضی اما حتماً حقیقی، ماشین تخیلم را به راه می&zwnj;اندازد. زمان را برش می&zwnj;زنم و مکان را می&zwnj;گردم در گذشته به دنبال کسی که این کتاب دستش بوده و هم&zwnj;زمان آینده را هم خیال می&zwnj;کنم که این کتاب در دستِ دیگری خواهد بود و آیا او هم به من فکر خواهد کرد؟ او نیز می&zwnj;کوشد تا مرا و آدم قبل از مرا تخیل کند که کجا و چطور این کتاب را دست گرفته&zwnj;ایم؟ او نیز حتی برای دقیقه&zwnj;ای ما را به یاد خواهد آورد و جای تاریخی ما را در سرزمین این خیال تصور خواهد کرد؟ آیا می&zwnj;کوشد تا تصور کند که من این کتاب را کنج کافه&zwnj;ای در رشت یا تهران دستم گرفته&zwnj;ام و در جهانِ کلماتش غرق شده&zwnj;ام یا پشت میز اتاقم، در پناهِ کتابخانه&zwnj;ی کوچکم نشسته&zwnj;ام و این کتاب را به&zwnj;تفنن تورق کرده&zwnj;ام؟</p>
<p>&nbsp;</p>
<p>کتاب چنگیزخان، چاپ دهه&zwnj;ی ۱۳۵۰، از انتشارات پروگرس را دست گرفته&zwnj;ام، جلد پارچه&zwnj;ای&zwnj;اش را باز می&zwnj;کنم، در پیشانیِ صفحه&zwnj;ی اول کتاب، با مداد نوشته شده: &laquo;در ۶۵/۱۱/۲۴ شهر رشت بمباران شد در مناطق علی&zwnj;آباد، جاده&zwnj;ی انزلی (پهلوی) و اتوبان سعدی و گلسار&raquo;. این دست&zwnj;خط صاحب چندم کتاب بوده؟ کتاب را خودش در دهه&zwnj;ی پیش از پیشانی&zwnj;نوشت خریده یا هدیه گرفته و یا صاحب دوم یا سومش بوده و او نیز در بساطی یا گوشه&zwnj;ی کتاب&zwnj;فروشی دست&zwnj;دومی این کتاب را پیدا کرده و خریده؟ هرچه بوده، نشانه&zwnj;شناسی به من می&zwnj;گوید صاحب این دست&zwnj;خط و احتمالاً صاحب اصلی کتاب، مرد یا زنی بوده که در سال&zwnj;های دهه&zwnj;ی ۱۳۶۰ از مرز جوانی گذشته است، زیرا بر پهلوی بودنِ انزلی تأکید داشته، و پس یعنی برای او، انزلی هنوز در معنای پهلوی، در معنای گذشته&zwnj;ی آن مکان است که معنا دارد. اما اصلاً چرا باید چنین جمله&zwnj;ای را در پیشانیِ کتاب ثبت کند؟ چرا باید گزاره&zwnj;ی خبری را این&zwnj;چنین حک کند؟ احتمالاً اتفاق بمباران یک یا دو روز قبل رخ داده و او در همان روزها مشغول خواندن این کتاب بوده و لحظه&zwnj;&zwnj;ای از نظرش گذشته که با ثبت این خبر، شاید سال&zwnj;ها بعد وقتی به این کتاب رجوع می&zwnj;کند، به یاد بیاورد که در روز بمباران، مشغول خواندن این کتاب بوده یا نه، شاید می&zwnj;خواسته این خبر را بر پیشانی این کتاب ثبت کند، تا اگر سال&zwnj;ها بعد، سال&zwnj;های پس از نبودن او، این کتاب به دست کسی مثل من رسید، بداند که در سال ۱۳۶۵، در سال&zwnj;های جنگ، رشت بمباران شده و او از این بمباران جان سالم به در برده و زنده مانده و فکر می&zwnj;کرده ممکن است این بمباران&zwnj;ها تکرار شود و او از بارشِ بعدی، جان سالم به در نبرد.</p>
<p>&nbsp;</p>
<p>اهمیت دست&zwnj;خط و حاشیه&zwnj;نویسی در کتاب دست&zwnj;چندم این&zwnj;چنین برایم دو چندان می&zwnj;شود و راستش هرچه آن آدم قبلی ناشناس&zwnj;تر باشد، برایم مهم&zwnj;تر و خوشایندتر است؛ چون هیچ&zwnj;چیز از او نمی&zwnj;دانم و همه&zwnj;ی دانسته&zwnj;هایم در دست&zwnj;خط، امضا یا حاشیه&zwnj;نویسی&zwnj;اش خلاصه می&zwnj;شود و از روی همین خطوط می&zwnj;توانم خطوط وجودی او را تخیل کنم و این یعنی گشودگی عرصه&zwnj;ی خیال، و نیز گشایش ایده&zwnj;ها. بر اساس این دست&zwnj;خط&zwnj;هاست که می&zwnj;توانم ذهن را بپرورانم به سال&zwnj;ها و لحظه&zwnj;هایی که نبودم و ندیدم و همه&zwnj;شان را تصور کنم و در زمان سفر کنم و سرک بکشم به مکان&zwnj;هایی که نمی&zwnj;دانم کجا بوده&zwnj;اند و چطور بوده&zwnj;اند و خودم باید جغرافیایشان را بسازم.&raquo;</p>
<p>&nbsp;</p>
<p>&nbsp;</p>
<p>منبع: سیدفرزام حسینی. &laquo;وعده&zwnj;ی دیدار در تاریخ: شکل&zwnj;هایی از مواجهه با کتاب&zwnj;های دست چندم&raquo;. در تراژدی، ش ۱۲ (اسفند ۱۴۰۲)، ۲۳-۲۵.</p>
<p>&nbsp;</p>