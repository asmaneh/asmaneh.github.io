--- 
title: "گنبد (۶)" 
authors: m.najafi 
types: blog 
featured: false
slug: tTSF2 
--- 
<p>هنوز هم عده&zwnj;ای منتقدِ این دستاوردها هستند. ناقدان می&zwnj;گویند که اَبَرگنبد، به مثابۀ نماد افراط و خودنمایی، نشانگر پیروزی نهایی جامعۀ مصرفی است. آنها می&zwnj;گویند که ابرگنبد کشور را به یک مالِ[۱] عظیم&zwnj;الجثه بدل ساخته است که مصرف تب&zwnj;آلود و دیوانه&zwnj;وار را ترویج می&zwnj;کند. به باور آنها، احساسِ بودن در زیر سقفی مشترک و صرفِ زمانی طولانی زیر نورهای مصنوعی در شهروندانِ معمولی هوسِ مهارناپذیر خرید را برمی&zwnj;انگیزد. این واقعیت دارد که احداث گنبد با افزایش سرسام&zwnj;آور خرید مقارن بوده است؛ گویی هر آنچه زیر گنبد سِلِستیلوگس است ــ خانه&zwnj;&zwnj;ها، دریاچه&zwnj;ها، ابرها ــ برای مصرف به نمایش درآمده و برای فروش عرضه شده است. حتی برخی معتقدند که ابرگنبدِ ما اوج شکوفایی فروشگاه&zwnj;های زنجیره&zwnj;ای قرن نوزدهم است؛ زمانی که مالِ&zwnj;ِ آمریکایی صرفاً فرم افقیِ در حال تحولی بود. بنا بر این رویکرد، فضاهای خالیِ وسیعِ ابرگنبد به تدریج به کاربری تجاری اختصاص خواهد یافت. پیش&zwnj;بینی می&zwnj;شودکه طبقات شفافی در آسمان، یکی بر روی دیگری، ایجاد می&zwnj;شود که با محفظه&zwnj;های خالی از جنس سلستیلوگس، حاملِ سکوهای متحرک مسافران، به یکدیگر مرتبط می&zwnj;شوند.</p>
<p>ولی آنها که ابرگنبد را دوست ندارند فقط آن را به تقویت تمایلات سرمایه&zwnj;داریِ متأخر متهم نمی&zwnj;کنند. آنها حتی به نامش هم حمله می&zwnj;کنند. آنها می&zwnj;گویند که این حجم احاطه&zwnj;کننده از شکل نامنتظم ایالات متحده تبعیت می&zwnj;کند و بنابراین نمی&zwnj;تواند یک گنبد حقیقی باشد. اما حامیان ابرگنبد اگرچه نامنتظم بودنِ مبنای برپایی گنبد را نفی نمی&zwnj;کنند، خاطرنشان می&zwnj;کنند که دیوارهای اوج&zwnj;گیرندۀ سلستیلوگس به تدریج به درون متمایل می&zwnj;شوند و در ارتفاع ۴۰۰ فوتی مبنای منتظمی را برای شکل&zwnj;گیری گنبدِ کلاسیکی فراهم می&zwnj;کنند که بر فراز غالب ایالات افراشته می&zwnj;شود. در واقع، استقرار گنبدی حقیقی بر فراز محدوده&zwnj;ای نامنتظم و گسترده از پیروزی&zwnj;های بارز مهندسی این پروژه است. ولی مدافعان صرفاً به این موضوعات جزیی محدود نمی&zwnj;شوند. آنها با افتخار طیفی از فواید گنبد را برمی&zwnj;شمرند: ایجاد آب و هوای ملی، محافظت از سواحلِ ما در برابر طوفان&zwnj;ها، ایجاد روشنایی بیست&zwnj;وچهارساعته و از بین بردن تفاوت&zwnj;های زمانی، استقرار سِپَری از سلستیلوگس در برابر اشعه&zwnj;های مُضر فرابنفش.</p>
<p>نمی&zwnj;خواهم از هیچیک از طرفین بحث جانبداری کنم، ولی حقیقت این است که ما دیگر بخشی از تغییرات ظریف جهان پیرامونمان نیستیم. زیرا همه چیز زیر گنبدی واحد مستقر است؛ زیرا همه چیز، به معنای واقعی کلمه، در درون است و احساس ما به طبیعت دیگر مثل سابق نیست. ابرگنبد با یک حرکتْ طبیعت را مغلوب کرده است. تپه&zwnj;ها، رودخانه&zwnj;ها، جنگل&zwnj;ها، و کشتزارها همگی به اجزایی از دکور جدید، منظری کاملاً طراحی&zwnj;شده، بدل شده&zwnj;اند؛ آنچه از نفسِ زیستن ما در زیر ابرگنبد حاصل آمده است. این تجربه از منظرۀ طبیعی، خود، سبکی شده که &laquo;نو درون&raquo; نام گرفته است. در گذشته، تفاوتی میان بیرون و درون وجود داشت: مردم از خانه&zwnj;ها و آپارتمان&zwnj;هایشان خارج می&zwnj;شدند و به &laquo;بیرون&raquo; می&zwnj;رسیدند. ولی امروز مردم پس از ترک مکانی مسکونی به مکان مشابه دیگری، به اتاقی بزرگ&zwnj;تر، می&zwnj;رسند. این تغییری است بسیار بنیادین. جهان به مثابۀ فضایی داخلی درک می&zwnj;شود که با تصنع می&zwnj;درخشد. درختی که در پارک می&zwnj;روید از درختی مصنوعی در گوشۀ رستوران غیرقابل&zwnj;تشخیص است. دریاچۀ روستا صرفاً نسخۀ هنرمندانه&zwnj;تری از استخر کاشی در مال است. [ادامه دارد ...]</p>
<p dir="ltr">[1] mall</p>