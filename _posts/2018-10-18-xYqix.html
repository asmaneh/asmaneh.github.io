--- 
title: "درآمدی بر مفهوم کالت و نسبت آن با معماری" 
authors: kakhani 
types: blog 
featured: false
slug: xYqix 
--- 
<p>کالت (Cult) مفهومی است که به دایرهٔ وسیعی از مظاهر فرهنگی از جمله سینما، ادبیات، عکاسی و... اطلاق شده اما هنوز در معماری کاربردی وسیع نیافته است. در این نوشته تلاش می&zwnj;کنم حدودی کلی از معنای این واژه به دست دهم، به طوری که فتح بابی باشد برای ورود این مفهوم به معماری و نقد آن. عمدهٔ منابع موجود دربارهٔ این مفهوم مختص حوزهٔ سینما و نقد آثار هنری است؛ به این واسطه، منابع و مثال&zwnj;های متن حاضر نیز از همین حوزه&zwnj;اند. در نوشته&zwnj;های آینده سعی می&zwnj;کنم کاربردهای این مفهوم را به طور دقیق&zwnj;تر دربارهٔ آثار معماری و شیوهٔ داوری آنها از این منظر نشان دهم.</p>
<p>کالت در لغت به چند معناست:&nbsp;</p>
<p>۱. به هر نوع آیین یا مذهب غیرارتدوکس یا جعلی اطلاق می&zwnj;شود که مقبول عده&zwnj;ای قرار می&zwnj;گیرد و پیروانی دارد.&nbsp;</p>
<p>۲. تعلق خاطر بسیار زیاد ــ عمدتاً به صورت گروهی ــ به یک شخص، ایده، شیء، جنبش یا اثر (مانند یک فیلم یا کتاب)</p>
<p>۳. یک نظام اعتقادی به همراه سنت&zwnj;ها و آداب آن</p>
<p>۴. تقدیس و پرستیدن</p>
<p>ورای اینها، این لغت نمایندهٔ اصطلاحی است که در جامعه&zwnj;شناسی کاربرد دارد و به گروه یا جنبشی اطلاق می&zwnj;شود که به صورتی غیرقانونی، یا نامقبول از جانب جامعهٔ متمدن، رفتار می&zwnj;کنند و اصول آن جامعه را زیر سؤال می&zwnj;برند. یک جنبش کالت اصولاً با یک مکتب آنارشیستی متفاوت است، اما می&zwnj;تواند سمت و سویی آنارشیستی به خود بگیرد. با این حال عموماً این جنبش&zwnj;ها امکان همه&zwnj;گیر شدن و دعوت همگانی ندارند و به گروهی از اعضاء و هوادارانِ محدود منحصر می&zwnj;مانند. به بیان دیگر عبارت کالت به معنای &laquo;سازمانی ایدئولوژیک، گردآمده و حفظ شده پیرامون عوامل کاریزماتیک و نیازمند تعهد کامل اعضا&raquo;[۱] است.</p>
<p>در آثار هنری نیز کم و بیش همین قواعد صادق است. اومبرتو اکو فیلم کالت را چنین توصیف می&zwnj;کند: &laquo;چه چیزهایی لازم است تا یک کتاب یا فیلم به شیء کالت بدل شود؟ مخاطبان باید به اثر عشق بورزند اما این شرط کفایت نمی&zwnj;کند، اثر باید جهانی کامل و خودبسنده به ارمغان آورد تا طرفدارانش بتوانند شخصیت&zwnj;ها و رویدادها را همچون جنبه&zwnj;هایی از جهان شخصی و فرقه&zwnj;ای خود یادآوری و نقل کنند.&raquo;[۲] البته اشتباه است اگر تصور کنیم یک فیلم به سبب بی&zwnj;نقصی و اصولی بودنش به یک &laquo;کالت&zwnj;مووی&raquo; تبدیل می&zwnj;شود. بلکه درست برعکس، فیلم&zwnj;ها گاه از فرط غیراصولی، بد بودن یا ساختار&zwnj;شکنی&zwnj;شان&zwnj;اند که چنین لقبی دریافت می&zwnj;کنند. چنانکه خود اکو معتقد است کالت مووی حتماً باید مبتلا به معایب ساختاری باشد.</p>
<p>دربارهٔ کالت بودن یا نبودن یک فیلم نظر قطعی&zwnj;ای وجود ندارد و لیست&zwnj;های پرشماری سالیانه منتشر می&zwnj;شوند که فهرست فیلم&zwnj;های کالت را عرضه می&zwnj;کنند. اما منتقدان با نگاه به مشترکاتی که در این لیست&zwnj;ها وجود دارد به بیان برخی مشخصات از یک فیلم کالت پرداخته&zwnj;اند. این آثار در چهار حوزه از دیگر فیلم&zwnj;ها متمایز&zwnj;اند. اول از حیث ساختار که شامل محتوا، سبک، پرداخت، گونهٔ سینمایی و... است. مثال بارز این حوزه فیلم سگ آندلسی (Un Chien Andalou) ساختهٔ لوییس بونوئل و سالوادور دالی است که یک فیلم کالت و کاملاً متمایز، از حیث ساختاری، در تاریخ سینماست.</p>
<p>دوم از حیث مخاطب و شیوهٔ مصرف اثر؛ شامل مواجههٔ هواداران با فیلم، جشن&zwnj;ها و مراسم&zwnj;هایی که هواداران دربارهٔ فیلم ترتیب می&zwnj;دهند و واکنش منتقدان نسبت به فیلم. مشهورترین مثال برای یک فیلم کالت با شیوهٔ مصرف عجیب فیلمPlan 9 from outer space به کارگردانی اد وود (Ed Wood) است که به زعم بسیاری از نشریات سینمایی بدترین فیلم تاریخ سینما خوانده شده. این فیلم در زمان اکران شکست خورد و منتقدان بسیاری ادد وود را بدترین کارگردان تاریخ سینما خواندند. اما به مرور زمان فیلم هواداران بسیاری پیدا کرد و نظر منتقدان و کارگردانان را به خود جلب کرد، به نحوی که مستندها و فیلم&zwnj;های متعددی دربارهٔ اد وود و این فیلم ساخته شد و فیلم در اکران&zwnj;های مجدد، تا به امروز، فروشی چشمگیر داشته است.</p>
<p>سومین عامل تمایز فیلم&zwnj;های کالت تمایز اقتصادی- سیاسی آن با جریان مرسوم است که در شرایط فیزیکی و اقتصادی عرضهٔ فیلم رخ می&zwnj;نماید. برای مثال شیوهٔ تهیهٔ فیلم، انگیزهٔ تولید آن، روش&zwnj;های توزیع، زمان و مکان نمایش فیلم در این دسته قرار می&zwnj;گیرند. بسیاری از فیلم&zwnj;های خسوس فرانکوی (Jesus Franco) اسپانیایی به واسطهٔ شیوه&zwnj;های نامتعارف تولید فیلم بدل به فیلم&zwnj;های کالت شدند. عامل چهارم سیاق فرهنگی این فیلم&zwnj;هاست. فیلم&zwnj;های کالت گاه تأثیرات چشمگیری بر مخاطبان خود دارند که بروز و ظهور اجتماعی نیز می&zwnj;یابد. از این دسته می&zwnj;توان به پرتقال کوکی (Clockwork Orange) کوبریک و راننده تاکسی&nbsp;(Taxi Driver) اسکورسیزی و باشگاه مشت&zwnj;زنی (Fight Club) فینچر اشاره کرد.</p>
<p>البته برای آنکه یک فیلم کالت باشد لازم نیست در همهٔ این مشخصاتْ خاص و متمایز باشد، بلکه کافی است یکی از این عوامل به صورت پررنگی در آن وجود داشته باشد. در ادبیات نیز این مفهوم رایج است و کتاب&zwnj;هایی مانند مرشد و مارگاریتا از بولگاکف، بیگانه از آلبر کامو، جاده از کورمک مک&zwnj;کارتی در این رده قرار می&zwnj;گیرند.</p>
<p>&nbsp;مفهوم کالت به منتقدان و پژوهشگران رشته&zwnj;های هنری و علوم انسانی کمک می&zwnj;کند آثاری را مطالعه کنند که به واسطهٔ تمایزشان با جریان رایج و اصول همه&zwnj;فهم یک رشته مورد توجه عموم قرار گرفته&zwnj;اند. آثاری که عمدتاً با این صفات از جانب طبقات فرادست مورد توجه و گاه ملامت واقع می&zwnj;شوند: نوآوری بی&zwnj;اندازه، ضعف&zwnj;&zwnj;های تکنیکی، عصیان از وضع موجود، عامه&zwnj;پسند و سطحی، نوستالژی&zwnj;زده، انقلابی، سلیقه&zwnj;ای، بی&zwnj;قاعده و نازل.</p>
<p>بر این باورم که این مفهوم به خوبی می&zwnj;تواند در حوزهٔ نقد معماری، دسته&zwnj;بندی آثار معماری و حتی فهم معماری و سلیقهٔ رایج در آن کارا باشد؛ چنانکه استفاده از این مفهوم امروزه در مطالعهٔ فرهنگ توده و سلیقهٔ عامه رایج است. معماری مانند سینما اثری است متشکل از ارکانی که در پدید آمدن آن نقش دارند. تقریباً بر همهٔ این ارکان هم اصول و قواعد همه&zwnj;پذیری رایج است. حال پرسش&zwnj;هایی سر برمی&zwnj;آورد: کدام بناها در معماری ایران کالت تلقی می&zwnj;شود؟ چه عواملی موجب می&zwnj;شود در جامعهٔ ایران یک اثر معماری بدل به یک بنای کالت شود؟ کالت شدن یک بنا یا سبک یا سلیقهٔ معماریانه محصول چه عواملی است و چه آسیب&zwnj;ها و فوایدی دارد؟ کدام گونه از بناها بیشتر می&zwnj;توانند کالت شوند؟ نقش رسانه&zwnj;ها در کالت شدن یک اثر معماری چیست؟ نسبت بناهای کالت با معماری نخبه&zwnj;گرا چیست؟ و پرسش&zwnj;هایی از این دست.</p>
<p>پی&zwnj;نوشت:</p>
<p dir="ltr">&nbsp;[1] Zablocki B., &ldquo;Cults: Theory and Treatment Issues&rdquo; (paper presented to a conference, May 31, 1997, in Philadelphia, Pennsylvania, as cited in Russell H. Bradshaw: What is a cult? Defenitional Preface, ICSA.</p>
<p dir="ltr">[2] Eco, Umberto. &ldquo;Cult Movies and Intertextual Collage&rdquo;. in SubStance, Vol. 14, No. 2, Issue 47: In Search of Eco&rsquo;s Roses (1985).</p>