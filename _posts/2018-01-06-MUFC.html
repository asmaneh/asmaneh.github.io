--- 
title: "نسبت معماری و علم در جهان غرب؛ از عصر باستان تا قرون میانه (۴)" 
authors: r.mojtahedzadeh 
types: blog 
featured: false
slug: MUFC 
--- 
<div>
<div>
<p>مقوله نسبت علم و معماری در جهان قدیم، اعم از شرق و غرب، از مقولات شایسته پژوهش است که کمتر به آن پرداخته شده؛ در این سلسله یادداشتها که ترجمه آزاد و تلخیص&zwnj;یافته بخشهایی از فصول دوم تا چهارم کتاب استفان پارسل،&nbsp;چهار مفهوم تاریخی معماری،&nbsp;است؛ به نسبت علم و معماری و جایگاه معماری در طبقه&zwnj;بندی&zwnj;های دانش در جهان غرب پرداخته می&zwnj;شود.</p>
<p>&zwnj;هنگامی که کاپلا، چنانچه در یادداشت پیش دیدیم، در اوایل قرن پنجم میلادی معماری و طب را از طبقه&zwnj;بندی خود بیرون راند؛ درواقع عرصه&zwnj;ای را طرح&zwnj;ریزی کرد که در آن طبقه&zwnj;بندی علوم منحصر به صناعات آزاد هلنی گردید. بدین ترتیب طی چند قرنِ بعد از او اصلی&zwnj;ترین جریان&zwnj;های طبقه&zwnj;بندی علوم جریانهایی بودند که در آنها صرفا به صناعات آزاد پرداخته می&zwnj;شد. در کنار این جریان اصلی، شاخه&zwnj;ای فرعی&zwnj;تر نیز وجود داشت که در عین تاکید بر علوم آزاد جایگاهی فروتر نیز به برخی صناعات دنیوی اختصاص می&zwnj;داد. همین جایگاه فرعی و مادون بود که در درازمدت، آنگونه که در ادامه خواهیم دید، راه را برای ظهور طبقه&zwnj;ای جدید تحت عنوان علوم کاربردی یا&nbsp;مکانیکال آرت&nbsp;هموار نمود. این طبقه جدید عمدتا ماحصل اندیشه&zwnj;هایی بود که پیرامون صناعات آزاد یا لیبرال آرت&lt;\/em&gt; صورت می&zwnj;گرفت و عمدتا از طریق فیلسوفان پسا مسیحیت توسعه یافت.</p>
<p>&nbsp;منلوئیس بئوتیوس [۱]، فیلسوف مسیحیِ (۴۸۰-۵۲۴م) دوران روم متأخر، اعتقاد داشت که نظم کیهان بر مبنای عدد سامان یافته؛ او مطالعه ریاضیات را راهی می&zwnj;دانست که از طریق آن هرکس می&zwnj;تواند پیرامون چیزهایی که انتزاعی و غیرمادی&zwnj;اند بیندیشد. او، برای ارتقای آموزش ریاضیات، متون یونانی را به لاتین ترجمه کرد. در این مسیر بئوتیوس صرفا بر چهار شاخه از صناعات آزادِ معیار (هندسه، حساب، نجوم و موسیقی نظری) تاکید کرد و آنها را صناعات رابعه [۲] یا علوم چهارگانه (چهار طریقت دانش)، نامید. تا پیش از او، این موضوعات صراحتا در قالب یک مجموعه گرد نیامده بود. متن&zwnj;نوشته&zwnj;های او برای قرنها آموزش علوم آزاد را پشتیبانی می&zwnj;کرد.</p>
<p>رساله&zwnj;اش درباره موسیقی، پیرامون نهاد موسیقی [۳]، که بر پایه اصول فیثاغوری قرار داشت، متن معیار نظریه موسیقی در سراسر قرون وسطی شد. چون فیثاغورس او ادعا می&zwnj;کرد موسیقی اساسا بر پایه عدد است نه صوت. بئوتیوس مدعی بود موسیقیدان واقعی سازنده یا نوازنده موسیقی نیست، بلکه نظریه&zwnj;دانی است که به مرتبه&zwnj;ای رسیده که می&zwnj;تواند از خلال یک اجرا به ویژگی&zwnj;های منطقی (عددی) یک موسیقی پی ببرد. از نظر ما چنین تعریفی از موسیقی ممکن است عجیب به نظر برسد، اما این تعریف پیش&zwnj;فرض بئوتیوس را نشان می&zwnj;دهد که براساس آن چهار صناعت آزاد اشکالی از قواعد کلی دانش&zwnj;اند نه بیان&zwnj;هایی از تجارب انسانی.</p>
<p>کاسیادروس (حدود ۴۸۷ تا ۵۸۰)، از دوستان بئوتیوس، دیگر اندیشمندی بود که بر طبقه&zwnj;بندی علوم در این دوران تاثیر نهاد. او تلاش کرد فرهنگ باستان را پس از برافتادن امپراطوری روم حفظ کند. وی به صناعات، از آن جهت که اصولی را برای زندگی دنیوی وضع می&zwnj;کردند، بها می&zwnj;داد. کاسیادروس به معیار صناعات آزاد هفتگانه از دوره هلنی، که توسط مارتیانوس کاپلا محکم شده بود، رجعت کرد؛ اما آنها را، احتمالا با الهام از تقسیم بئوتیوس، به دو گروه تقسیم کرد: دستور زبان، جدل و فن بیان تحت عنوان علوم یا صناعات بلاغی [۴] و هندسه، حساب، نجوم، و موسیقی نظری تحت عنوان علوم یا صناعات حقیقی [۵]. روی هم رفته این صناعات هرکس را آماده می&zwnj;کردند تا عالی&zwnj;ترین دانش، یعنی الهیات، را مطالعه کند. این توزیع موضوعات تاثیر خود را بر برنامه آموزشی اروپای میانه نهاد. بعدتر، در قرن نهم، سه صناعت آزاد به&zwnj;جا مانده از یونان باستان و روم &ndash;دستور زبان، جدل و فن بیان- به عنوان صناعات ثلاثه [۶] یا علوم آزاد سه&zwnj;گانه (سه طریقه دانش) شناخته شدند. صناعات ثلاثه و رابعه، علاوه بر آنکه طرحواره ایده&zwnj;آل فیلسوفان بودند، مدلی برای آموزش کودکان نیز فراهم کردند. موضوعات زبانی سه&zwnj;گانه به&zwnj;مثابه پایه و اساسی برای موضوعات ریاضیاتی چهارگانه عمل می&zwnj;کردند.</p>
<p>در همین بین، فیلسوفان دیگری طبقه&zwnj;بندی&zwnj;های گسترده&zwnj;تری را پیشنهاد کردند که موضوعات را از فیزیکی به ذهنی یا از دنیوی به الهی مرتب می&zwnj;کرد. آنها بر مرزی قاطع میان صناعات آزاد و پیشه&zwnj;های صناعی، که موقعیت متضاد آنها را تحکیم می&zwnj;کرد، تاکید می&zwnj;نمودند. دراین راستا آنها درجات میانه&zwnj;ای را ابداع نمودند که بعدتر به دسته&zwnj;بندی جدیدتری تحت صناعات کاربردی یا&nbsp;مکانیکال آرت&nbsp;راه برد.</p>
<p>فیلاسراتوس آتنی (۲۴۷-۱۷۰) [۷] سطحی میانه را بنا نهاد که خود آن را \"نیمه-عالی\" [۸] نامید. آگوستین (۴۳۰-۳۵۴)، پس از گرایش به مسیحیت، الهیات و زیباشناسی را با پیشنهاد این مطلب که زیبایی در دو سطح وجود دارد به یکدیگر پیوند زد: قلمرو معنوی، متعلق به نظم خوش آهنگی که بر ذهن آشکار است؛ و قلمرو مادی، متعلق به آهنگ&zwnj;های طبیعت که به&zwnj;واسطه احساساتی چون لذت و زیبایی آشکار می&zwnj;شود. او قلمرو زمینی را چون واسطه&zwnj;ای برای قلمرو معنوی مورد توجه قرار داد. به طریقی مشابه او دو سطح از صناعات را به رسمیت شناخت: صناعات آزاد ازلی، و طیف وسیعی از صناعات زمینی. آگوستین ارزش اختراعات انسانی را به رسمیت شناخت اما اعتقاد داشت ظرفیتشان برای ارزش&zwnj;های اخلاقی و زیبایی محدود است. او با زیر سؤال بردن پیش&zwnj;فرض باستانی&zwnj;ای که زیبایی را منحصرا وابسته به اشیاء می&zwnj;دانست، پیشنهاد کرد که زیبایی به ظرفیت مشاهده&zwnj;کننده&zwnj;ای که آن را می&zwnj;شناسد نیز بستگی دارد.</p>
<p>آگوستین معتقد بود که بایست میان امر زیبا و روح انسان هماهنگی وجود داشته باشد. همچنین با گفتن اینکه اگر ما به چیزی صرفا به جهت فایده&zwnj;اش توجه کنیم، زیبایی&zwnj;اش را نخواهیم شناخت؛ میان زیبایی و فایده&zwnj;مندی تفاوت گذاشت. نوشته&zwnj;های او همپوشانی&zwnj;هایی را میان آفریده&zwnj;های مادی و آفریده&zwnj;های معنوی نشان می&zwnj;دهد. وی چارچوبی فلسفی را برای باور مسیحی آفرینش از عدم [۹]، که در قرن دوم میلادی زمانی که متالهین نخستین بار این باور را که هیچ ماده فیزیکی پیش از خلق جهان توسط خداوند وجود نداشته طرح کردند، بسط داد. آگوستین همچنین از خداوند چونان معمار هستی یاد کرد و به نحو استعاری اصطلاحی از یک قلمرو آشنا را برای محسوس&zwnj;تر کردن قلمرویی ناآشنا به کار برد.</p>
<p>ایزیدورِ سویلیایی (۶۳۶-۵۶۰) [۱۰]، چون بئوتیوس و کاسیادوروس، تلاش کرد عناصر متنوع فرهنگ باستان را حفاظت کند. او برتری موضوعات علوم چهارگانه بئوتیوس &laquo;در آزاد کردن ارواحی که به&zwnj;واسطه عقل جزوی [۱۱] در امور دنیوی گیر افتاده&zwnj;اند و قرار دادن آنها در مسیر تعمق بر امور متعالی&raquo; را به رسمیت شناخت. به&zwnj;عنوان فیلسوفی مسیحی، او ریشه صناعات آزاد را به جای یونانیان به منابع اولیه عبری نسبت داد. ایزیدور هنرهای چهارگانه را کافی نمی&zwnj;دانست و تصمیم گرفت سه&zwnj;تای دیگر به آنها بیفزاید تا بار دیگر مجموع آنها به هفت برسد. به جای افزودن دوباره دستور زبان، جدل و فن بیان او ستاره شناسی (احکام نجوم)، حیل [۱۲]، و طب را برگزید. ایزیدور اذعان داشت که این موضوعات با امور دنیوی سروکار دارد، اما قرار داشتن آنها بر پایه عدد حضورشان را موجه می&zwnj;ساخت؛ هرچند تمام و کمال یک صناعت آزاد محسوب نمی&zwnj;شدند. این طبقه&zwnj;بندی دو سطحیِ جدید صحنه&zwnj;ای برای توسعه&zwnj;های مشابه در چند قرن پس از آن قرار گرفت. [ادامه دارد]</p>
<br />
<p><strong>مشخصات کتابشناسی</strong></p>
<p dir="ltr">Parcell, Stephen. Four historical definitions of architecture. McGill-Queen&rsquo;s University Press 2012.</p>
</div>
</div>
<div>&nbsp;</div>
<div>
<p dir="ltr">[1] Manlius Bo&euml;thius</p>
</div>
<div dir="ltr">
<p>[2] artes Quadriviales</p>
</div>
<div dir="ltr">
<p>[3] De institutione musica</p>
</div>
<div dir="ltr">
<p>[4] artes sermocinales</p>
</div>
<div dir="ltr">
<p>[5] artes reales</p>
</div>
<div dir="ltr">
<p>[6] artes triviale</p>
</div>
<div dir="ltr">
<p>[7] Philostratus the Athenian</p>
</div>
<div dir="ltr">
<p>[8] semi-learned</p>
</div>
<div dir="ltr">
<p>[9] creatio ex nihilo</p>
</div>
<div dir="ltr">
<p>[10] Isidore of Seville</p>
</div>
<div dir="ltr">
<p>[11] secular wisdom</p>
</div>
<div dir="ltr">
<p>[12] mechanics</p>
</div>