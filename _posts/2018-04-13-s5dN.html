--- 
title: "مورخان معماری در زمانۀ عسرت به چه کار می‌آیند؟" 
authors: qayyoomi 
types: blog 
featured: false
slug: s5dN 
--- 
<p>مغولان در اوایل سدۀ هفتم هجری به سرزمین ایران حمله کردند. آنان از ویرانی و هلاک کردن حرث و نسل و از بین بردن نشانه&zwnj;های آبادانی باکی نداشتند؛ ابایی نداشتند که این سرزمین همانند بیابان&zwnj;های ورارود و غرب چین شود و هیچ سقفی در آن نمانَد. جان&zwnj;داران را از دم تیغ گذراندند؛ نظام&zwnj;های آب را متلاشی کردند؛ بناها را ویران کردند و بر بستر ویرانۀ کلان&zwnj;شهرها بذر افشاندند و کشت کردند. مردم را خوار کردند و آیین&zwnj;ها و قانون&zwnj;های آنان را به هیچ گرفتند. پیداست که در این گیرودار، شیرازۀ معماری و دیگر صنایع نیز از هم گسست و اندک صاحبان هنر که چنگیز و فرزندانش زنده نگاه داشتند نمی&zwnj;توانستند این نظام را حفظ کنند. اگر به تاریخ گوش بسپاریم و اگر شواهد تاریخی را کمابیش صادق بشماریم، پس از سالیانی ناله و افغان، در طی چند دهه صدایی از ایران&zwnj;زمین آن روزگار نمی&zwnj;شنویم. در پی این سکوت، در اواخر سدۀ هفتم و اوایل سدۀ هشتم کم&zwnj;کم صداها بالا می&zwnj;گیرد و به خروش تبدیل می&zwnj;شود. گویی با قوام گرفتن حکومت ایلخانی، ناگهان انفجاری در همۀ مظاهر فرهنگ رخ داده است. فقط در ظرف چند دهه، بِناهایی استادانه در جاهای گوناگون ایران&zwnj;زمین سر برمی&zwnj;آورَد؛ به&zwnj;صورتی چنان پرداخته که حتی می&zwnj;توان در آنها سبکی واحد تشخیص داد. حتی فن بی&zwnj;مانند و بی&zwnj;سابقه&zwnj;ای که امروزیان آن را &laquo;لعاب زرین&zwnj;فام&raquo; می&zwnj;خوانند در همین روزگار پیدا می&zwnj;شود.<br />اگرچه معماری و هنر دورۀ ایلخانان خالی از تأثرات هنر پارۀ شرقی فتوحات مغولان ــ چین ــ نیست؛ همچنان بر ستون&zwnj;های معماری ایران استوار است و جلوه&zwnj;های هنر چینی در آن هضم شده است. این شکوفایی فرهنگی پس از ویرانی، این غوغا پس از هشتاد سال سکوت، هم خود بسیار پیچیده است و هم علت&zwnj;های متعددی دارد. در هر صورت، یک پرسش مهم این است که آن دانش&zwnj;ها و مهارت&zwnj;ها و توانایی&zwnj;های هنر و معماری چگونه حفظ شد؟ ساکنان این سرزمین چگونه توانستند داشته&zwnj;های فرهنگی خود را از آن سوی درۀ ویرانی به این سوی آن بفرستند؟ احتمالاً کانون&zwnj;های کمابیش سالم&zwnj;مانده چون شیراز، و شاعران، به&zwnj;ویژه سعدی و مولوی، در این کار سهمی بزرگ داشته&zwnj;اند؛ اما این قبیل پرسش&zwnj;ها طالب پاسخ&zwnj;های تفصیلی است که فقط از طریق تحقیق&zwnj;های متعدد و مفصل به&zwnj;دست می&zwnj;آید.<br />اگر چنین شکاف فرهنگی&zwnj;ای در روزگار ما پیش آید، چگونه پیام&zwnj;های فرهنگی خود را به آن سوی شکاف خواهیم فرستاد تا آیندگان، اگر بخواهند، بتوانند آن را پی بگیرند و شکوفا کنند؟ تصور کنید که خداناکرده روزگاری پیش آید که نظام اخلاقی ایرانیان از هم بپاشد و هر ایرانی مواجهه با ستم و رشوه&zwnj;خواری و فقر و ریا را جزوی از زندگی روزانۀ خود بشمارد و غیر از آن را خلاف عادت بپندارد. خیال کنید خداناکرده روزگاری پیش آید که دغدغۀ روزانۀ کسانی آزمودن لذت&zwnj;های تازه و یافتن راه&zwnj;هایی برای خرج کردن پول&zwnj;های بادآورده باشد و دغدغۀ کسانی دیگر یافتن قوت روزانه در زباله&zwnj;دان&zwnj;ها. تصور کنید زمانه&zwnj;ای پیش بیاید که مبتذل&zwnj;ترین جلوه&zwnj;های مدرنیسم در معماری و هنر لباس دین بپوشد و داعیۀ ضدیت با مدرنیته سر بدهد. علاوه بر اینها، تصور کنید زمانی را که آب&zwnj;های روی زمین به هوا برود و آب&zwnj;های زیر زمین مکیده شود، رودها و دریاچه&zwnj;ها خشک شود، و همۀ پهنۀ این سرزمین، از زاگرس رو به شرق و از البرز رو به جنوب بیابان گردد؛ سیستان ریگزار هامون شود و خوزستان، که خراج آن مثال مهریۀ ماه&zwnj;رویان بود، شوره&zwnj;زار. مردم غرب و جنوب به جای هوا خاک تنفس کنند و طوفان نمک سرتاسر آذربایجان جاودانه را فرابگیرد. در این صورت، این سرزمین ویرانه&zwnj;ای خواهد شد و آن عده از مردمان این سرزمین که در اینجا مانده&zwnj;اند و زنده مانده&zwnj;اند جان خود را به دندان خواهند گرفت و از این سو به آن سو خواهند خزید. خدا چنان روزی را نیاورد؛ اما اگر چنان شود، از ظاهر و باطن این سرزمین چیزی نخواهد ماند. در آن صورت، می&zwnj;توان امیدوارانه به این اندیشید که دهه&zwnj;ها بعد انسان&zwnj;ها بتوانند دوباره این سرزمین را آباد و برای زیستن مهیا کنند. با چنین فرضی، ما که در این سوی آن شکاف مهلکیم چه وظیفه&zwnj;ای داریم؟<br />چیزهایی هست که زیستن در این سرزمین را هم ممکن می&zwnj;کند، هم پایدار، و هم معنادار. نوعی فهم و بینش، نوعی رفتار با زمین و مواد و گیاهان و جانوران و انسان&zwnj;ها، نوعی از مواجهه با جهان هست که آن را &laquo;فرهنگ&raquo; می&zwnj;خوانند. خوش&zwnj;بختانه در زمانه&zwnj;ای زندگی می&zwnj;کنیم که تفاوت فرهنگ&zwnj;ها را ارج می&zwnj;نهند و آن را لازمۀ حیات انسانی بر روی این کره می&zwnj;شمارند. باید راه&zwnj;هایی برای ثبت و ضبط نشانه&zwnj;های این فرهنگ جُست تا از پسِ آن شکافِ مهلکِ فرضی، بماند و به دست مردمِ آن سوی این شکاف برسد. همۀ حاملان فرهنگ، از جمله شاعران، در این میانه کاری و نقشی دارند. مورخان معماری نیز در آن زمره&zwnj;اند. مورخان معماری&zwnj;اند که در همۀ شئون معماری، در مظاهر معماریِ فرهنگ ایرانی می&zwnj;اندیشند؛ از آنها می&zwnj;پرسند؛ آنها را کندوکاو می&zwnj;کنند؛ و می&zwnj;کوشند فرهنگ مردم ایران را آن&zwnj;چنان&zwnj;که در معماری به ظهور رسیده است بشناسند و ثبت کنند و به&zwnj;دست آیندگان برسانند.<br />مورخان معماری، جمع مورخان معماری با هم، باید در همۀ شئون خرد و کلان تجربۀ معماری در این سرزمین تحقیق کنند. هیچ موضوعی در این زمینه بی&zwnj;اهمیت نیست؛ چه جزء باشد و چه کل، چه کم و چه زیاد؛ چه دربارۀ مسیر و چه محصول؛ چه پدیدآورنده و چه پدیده و چه مسیر پدید آوردن؛ چه جنبه&zwnj;های هنری و چه فنی. هیچ دیدگاه و رویکردی مذموم نیست؛ مگر آن رویکردها و آن کسانی که کار سایرین را به هیچ می&zwnj;گیرند و آن را در زمرۀ معماری نمی&zwnj;شمرند.<br />مورخان معماری در زمانۀ عسرت حاملان فرهنگ معماری ایران به آن سوی شکاف عسرت، به روزگار فرج بعد از شدت&zwnj;اند. مورخان معماری در زمانۀ عسرت امیدوارانه می&zwnj;کوشند تجربۀ هزاران سال زیستن در این سرزمین را، با احترام به انسان و زمین، به آن سوی این زمانۀ مفروض منتقل کنند.<br /><br />*عنوان این مقاله (و نه دیدگاه و محتوای آن) از مقاله&zwnj;ای قدیمی از دکتر رضا داوری اردکانی اقتباس شده است: &laquo;شاعران در زمانۀ عسرت به چه کار می&zwnj;آیند؟&raquo; او نیز این عنوان را از شعری از هولدرلین، شاعر آلمانی، برگرفته است.</p>