--- 
title: "موریگی (مروگی): آوازخوانی ایرانیان بخارا" 
authors: sadri 
types: blog 
featured: false
featureImg: "/assets/img/posts/Y6sQj.jfif" 
slug: Y6sQj 
gallery: 
- image_path: "/assets/img/posts/Y6sQj.jfif" 
  title: "موریگی (مروگی): آوازخوانی ایرانیان بخارا" 
- image_path: "/assets/img/posts/Y6sQj-1.jfif" 
  title: "" 
- image_path: "/assets/img/posts/Y6sQj-2.jfif" 
  title: "" 
 
--- 
<p>در اواخر قرن ۱۹ و آغاز قرن ۲۰ در بخارا سبکی خاص از آوازخوانی رشد کرد که از آمیزش آهنگ&zwnj;های نزدیک به هم فارسی&zwnj;زبانان ایرانی و تاجیکی به وجود آمده بود. این طرز خواندن را بخارائیان &laquo;موریگی&raquo; و رامشگر آن را &laquo;موری&zwnj;خوان&raquo; می&zwnj;نامیدند.</p>
<p>&nbsp;اصطلاح موری را اعیان و اشراف بخارا بدون توجه و التفات نسبت به ایرانی&zwnj;هایی که از شهرهای مختلف خراسان (خراسان سرزمینی است که از غرب از&nbsp;دامغان&nbsp;و&nbsp;سبزوار&nbsp;آغاز می&zwnj;شود، و در شرق تا&nbsp;بلخ&nbsp;و&nbsp;رود جیحون&nbsp;کشیده شده&zwnj;است. از جنوب، تا شمال سیستان و غزنی و از شمال، به&nbsp;بخارا&nbsp;می&zwnj;رسد.) و از جمله &nbsp;شهر مرو در دوره&zwnj;های مختلف به بخارا کوچ داده&zwnj;شده بودند، استفاده می&zwnj;کردند. گروهی از ایرانی&zwnj;ها را عبیدالله در اوایل قرن ۱۶م و قسمت دیگر را عبدالله خان در نیمۀ دوم همین سده به بخارا کوچ اجباری داده بود. در اواخر قرن ۱۷م &nbsp;امیر شاه مراد که چندین بار به خراسان حمله کرده بود (او در سال ۱۷۸۴ سدی بر روی واحۀ مرو و خود این شهر را خراب کرد.) بسیاری از مروی&zwnj;ها را به بخارا کوچ داد. بعدها سکنۀ شهرهای مختلف خراسان و عراق عجم خصوصاً شهر هرات به اختیار خود به بخارا مهاجرت کردند. علاوه بر کوچ قبایل مختلف ایرانی به بخارا، روابط دیرینۀ موسیقی مردم بخارا با مرو ــ&nbsp;که یکی از مراکز قدیمی فرهنگی خراسان بزرگ بود&nbsp;ــ &nbsp;از قرون پیش نیز از علت&zwnj;های تولید و رشد ترانه&zwnj;های موری بود.</p>
<p>ایرانیان را بخارائیان فارس می&zwnj;نامیدند و در قسمت غربی این شهر اقامت داشتند. شغل اصلی فارس&zwnj;ها ابریشم&zwnj;بافی، &nbsp;پخت شیرینی و تهیۀ آب&zwnj;نبات &nbsp;بود. فارس&zwnj;ها و تاجیکان بخارا در کوچه&zwnj;ها و محلات مختلف شهر در مجاورت هم زندگی می&zwnj;کردند و با هم مناسبات خیرخواهانه داشتند و در جشن و ماتم همدیگر شرکت می&zwnj;کردند. اکثریت فارس&zwnj;ها با مردم بومی شهر همگون شده و به لهجۀ تاجیکان بخارا تکلم می&zwnj;کردند. این امتزاج چنان بود که &nbsp;رسم و رسوم آیینی&zwnj;ـ&zwnj;سنتی و حتی نحوۀ پوشیدن لباس هم چنان یکسان و شبیه &nbsp;بود که وجه تمایزی مابین آنان دیده نمی&zwnj;شد. از آنجا که فرهنگ موسیقی ایرانی&zwnj;ها و تاجیکان بخارا با هم قرابت فرهنگی و تاریخی داشت، این عامل سبب آمیزش و گسترش آثار موسیقایی &nbsp;ایرانیان با موسیقی تاجیکان بخارا شد. هنروران موری&zwnj;خوان بخارا روش و طرز خواندن خاصی دارند که به فرهنگ موسیقایی ایران و آذربایجان به لحاظ مدالیته (مقام) و ریتم (ضرب)، ملودی (لحن) شباهت تام و تمام دارد. (طرز خوانش آذری&zwnj;ها تحت تأثیر موسیقی ایران بوجود آمده است).</p>
<p>حیات فرهنگی&zwnj;ـ&zwnj;هنری شهر بخارا در مقایسه با دیگر شهرهایی که در آن تاجیکان سکونت داشتند در حد بالایی سنتی و همه امور فرهنگی&zwnj;ـ&zwnj;هنری و موسیقایی نظام&zwnj;مند طبقه&zwnj;بندی &zwnj;شده بود. به&zwnj;گونه&zwnj;ای که برای هر مرتبه از هنروران موسیقی جایگاه و مرتبتی خاص مشخص شده که آنها را از هم متمایز می گرداند؛ حافظ (همانند عاشیق&zwnj;های آذربایجان و بخشی&zwnj;های شمال خراسان) از بازیگر تئاتر، لعبت&zwnj;باز (نوازنده و خواننده نمایش موسیقایی عروسکی مانند نمایش اسب چوبی و ...) از چشم&zwnj;بند (تردست)، حتی میان نوازندگان که سازهای مشابه را می&zwnj;نواختند، این طبقه&zwnj;بندی، مشخص و معین بود. مثلاً &nbsp;دایره&zwnj;نوازانی که رقاصان را همراهی می&zwnj;کردند تنها برای آنان می&zwnj;نواختند و دایره نوازان لعبت&zwnj;بازان تنها در خدمت دسته خود بودند و هرگز جای خود را عوض نمی&zwnj;کردند و وظیفۀ معین و مشخص شدۀ خود را انجام می&zwnj;دادند.</p>
<p>&nbsp;در یک نگاه کلی، فرهنگ موسیقایی تاجیکان بخارا، سنت&zwnj;های شفاهی را با عملکردی مشخص و حدود و ثغور دقیق، تقسیم&zwnj;بندی و تعیین نموده و وظیفه هنرمند پای&zwnj;بندی به ساختار بوجود آمده بود که بر اساس کاربرد عملی شکل&zwnj;گرفته است. مهم&zwnj;ترین موسیقی شفاهی حرفه&zwnj;ای تاجیکی که عنوان &laquo;شش مقام&raquo; را گرفته، دارای اهمیت هنری است و از جهت ساختار موسیقایی مطول و پیچیده است. در شهر باستانی بخارا در کنار شش مقام و رقص&zwnj;های مردمی، موریگی&zwnj;خوانی نیز رواج داشت و این هنر تنها خاصه منطقه بخارا بود.</p>
<p>موریگی&zwnj;خوانی دارای ضرب و اصول خاص سلسله خوانش (ردیف ملودیک)، رقص و نمایش جذاب و موثری است. هر دسته موریگی&zwnj;خوان از چهار خواننده دایره&zwnj;نواز تشکیل می&zwnj;شد. (در آغاز قرن بیستم تعداد آن&zwnj;ها به سه نفر رسید.) دستۀ موریگی&zwnj;خوان&zwnj;ها سردار (رهبر) نداشت و همۀ اعضای آن حق برابر داشتند. اگر یکی از آن&zwnj;ها را به بزمی دعوت می&zwnj;کردند، وی تمام اعضای گروه را آگاه می&zwnj;کرد. موریگی&zwnj;خوان&zwnj;ها معمولا اشعار حافظ، جامی، امیر خسرو دهلوی را دوست دارند و می خوانند؛ زیرا زبان و معنی این اشعار برای عامه قابل &zwnj;فهم بوده و تلفیق آن با موسیقی خوب جور می&zwnj;شد.</p>
<p>سلسلۀ موریگی (فرم&zwnj;های مختلف اجرایی&nbsp;موریگی) یا موری&zwnj;خوانی شامل قسمت&zwnj;های: شهد، گردان شهد، چهارمضراب، سرخانه، مکیلیک یا گریلی بوده که بدون فاصله از پی هم سروده و اجرا می&zwnj;شوند. در آغاز هنرنمایی و اجرای مورگی، یکی از آوازخوانان&zwnj;های دسته که &laquo;سرآوازگیر&raquo; نام دارد، یک شعر در قالب مسمط مخمس[۱] را به&zwnj;عنوان &laquo;سراخبار&raquo; با آواز لرزان و کشیده با ضرب آزاد و غیرریتمیک می&zwnj;خواند. بعد از این قسمت، شهد کوتاه (مقدمه، درآمد) شروع می&zwnj;شود. شهد با عبارات &laquo;ای جان&raquo; و &laquo;امان امان&raquo; شروع&zwnj; و با آهنگ کشیده سروده شده و با همین آهنگ به پایان می&zwnj;رسد. هرقدر که رامشگر مهارت بیشتری داشته باشد، به همان اندازه وی می&zwnj;تواند مصرع&zwnj;ها را کشیده&zwnj;تر بخواند.</p>
<p>پس از &laquo;شهد&raquo; که قسمت مقدمه است، طرز نواختن دایره تغییر می&zwnj;کند که این تغییر را &laquo;گردان شهد&raquo; می&zwnj;نامند و آهنگ آرام رقص &nbsp;است. قالب شعری این بخش معمولاً رباعی و به صورت تکنواری اجرا می شود. رامشگر (نوازنده و دایره&zwnj;نواز مورگی) دایره را با دست چپ داشته با نوک انگشتان دست راست پست (آهسته) می&zwnj;نوازد و هنر دایره&zwnj;نوازی خود را نشان می&zwnj;دهد. در این هنگام تمام آوازخوان&zwnj;های دیگر خاموش&zwnj;اند (در سکوت اند). بعد از اینکه یکه&zwnj;خوان &laquo;شهد&raquo; را به پایان رساند، کار او را آوازخوان و دایره&zwnj;نواز دوم و سوم و چهارم با نوبت ادامه می&zwnj;دهند، سپس &laquo;سرآوازگیر&raquo; بار دوم و حتی سوم، &laquo;شهد&raquo; را تکرار می&zwnj;کند و دیگران با او به&zwnj; نوبت هم&zwnj;آواز می&zwnj;شوند (هم&zwnj;خوانی می&zwnj;کنند). پس از آن&nbsp;نوبت چهار&zwnj;مضراب است. در چهارضرب ضرب و اصول چهار بار تغییر می&zwnj;کند. سرعت چهارضرب تدریجاً زیاد شده و به آهنگ رقص تند (گرایلی) بدل می&zwnj;شود و با آن رقص آغاز می&zwnj;شود. خواندن &laquo;بیت نقره&raquo; &nbsp;(بیت ترجیع&zwnj;بند) در این بخش اهمیت زیادی دارد.</p>
<p>یکی از قدیمی&zwnj;ترین و محبوب&zwnj;ترین رقص&zwnj;ها در میان تاجیکان بخارا، زنگ&zwnj;گیری یا زنگ&zwnj;بازی، رقص با زنگوله است (زنگوله&zwnj;های کوچکی که بر پای و دست می&zwnj;بندند). زنگ&zwnj;گیری رقصی است گروهی که در سطح بالای هنری توسط تاجیکان با یک&zwnj;نفس و بدون وقفه در طول چند ساعت اجرا می&zwnj;شود. این رقص گروهی به لحاظ ریتم با سایر رقص&zwnj;هایی که تاجیکان در آن سکونت دارند تفاوت دارد. تفاوت آن در این است که موسیقی و آواز و رقص چنان با هم ترکیب و امتزاج یافته بود که اجرایی از تئاتر پیشرفته را تداعی می&zwnj;کرد. رقاصه&zwnj;ها و رقاصان بخارا فن&zwnj;های مشکل رقص (شیوه&zwnj;های اجرایی نظام&zwnj;مند و قوام یافتۀ حرکات بدن در هماهنگی با موسیقی و ریتم) را کشف و اجرا کرده و سبب بوجود آمدن رقص کلاسیک تاجیکی شدند که معمولا در این بخش آهنگ&zwnj;های گریلی اجرا می&zwnj;شود.</p>
<p>در همۀ نمودهای اجرایی موسیقی مورگی، ساز و آواز، رقص و نمایش مردمی هنرور، سنتی را دنبال می&zwnj;کند که به&zwnj;طور شفاهی از یک نسل به نسل دیگر به&zwnj;طور سینه به سینه &nbsp;انتقال یافته است. خوانندگان، نوازندگان و رقاصان اکثر اوقات لحن&zwnj;های شنیده &zwnj;شده را به خاطر سپرده و با تغییر آگاهانه و گاه غیرآگاهانه اثرجدیدی را ابداع می&zwnj;کنند و به همین طریق بدیهه&zwnj;گویی و بدیهه&zwnj; نوازی در چارچوب سنن شکل می&zwnj;گیرد.</p>
<p>&nbsp;</p>
<p>ـــــــــــــــــــــــــــــــــــــــــــــــــــــــــــــ</p>
<p>&nbsp;</p>
<p>*متن حاضر از مصاحبه با پروفسور نظام نورجان&zwnj;اُف توسط مولف در شهر دوشنبه در اردیبهشت ماه ۱۳۹۱ و با استفاده از مقدمۀ کتاب موریگی (نظام نورجان&zwnj;اُف ، ۱۹۹۶ م. چاپ تاجیکستان) تهیه شده است.</p>
<p>&nbsp;</p>
<p>[۱] مسمط، مجموعه چند مصراع هم قافیه (بند مسمط یا تسمیط) و یك مصراع مستقل قافیه (رشته مسمط یا مصراع تسمیط) است كه چند بار با قافیه&zwnj;های متفاوت تكرار می&zwnj;شود و در این تكرار، آن مصراع&zwnj;های مستقل القافیه با هم هم&zwnj;قافیه هستند. به مسمط&zwnj;هایی كه بند مسمط و رشتۀ مسمط آن&zwnj;ها، مجموعاً پنج مصراع مسمط مخمس می گویند.</p>