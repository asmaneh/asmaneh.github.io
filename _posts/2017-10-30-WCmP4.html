--- 
title: "مرور کتاب هنر ویرایش" 
authors: bank 
types: blog 
tags: هنر ویرایش,کتاب,افرا بانک,کتاب هنر وبرایش,آسمانه,مطالعات معماری ایران,تاریخ معماری,تاریخ هنر 
featured: false
featureImg: "/assets/img/posts/WCmP4.jpg" 
slug: WCmP4 
gallery: 
- image_path: "/assets/img/posts/WCmP4.jpg" 
  title: "مرور کتاب هنر ویرایش" 
 
excerpt: "می‌خواهم کتابی را معرفی کنم، کتابی کوچک و سبک و آسان برای خواندن. نام کتاب «هنر ویرایش» است، دربارهٔ یک ویراستار مشهور ادبی به نام «رابرت گاتلیب Robert Gottlieb». کتاب می‌خواهد نقش او را در شکل‌گیری آثاری که ویرایش کرده است نشان دهد. " 
--- 
<div>
<div>
<p style="text-align: justify;">می&zwnj;خواهم کتابی را معرفی کنم، کتابی کوچک و سبک و آسان برای خواندن. نام کتاب &laquo;هنر ویرایش&raquo; است، دربارهٔ یک ویراستار مشهور ادبی به نام &laquo;رابرت گاتلیب Robert Gottlieb&raquo;. کتاب می&zwnj;خواهد نقش او را در شکل&zwnj;گیری آثاری که ویرایش کرده است نشان دهد. و مهم است بدانیم که او نه به عنوان ویراستار فنی، که کارش بازبینی متن&zwnj;ها از نظر دستور زبان و قواعد نگارش است، که به عنوان &laquo;سرویراستار&raquo; معرفی می&zwnj;شود. کسی که با نویسنده همراه می&zwnj;گردد و او را در خلق اثری منسجم و مؤثر کمک می&zwnj;کند.</p>
<br />
<p style="text-align: justify;">کتاب حاوی بحثی نظری درباب جایگاه سرویراستار نیست، مجموعه&zwnj;ای است از خاطره&zwnj;گویی و اظهار نظر از سوی نویسندگانی که گاتلیب با ایشان کار کرده و خود او؛ که از خلال آن&zwnj;ها با خصوصیات و شیوهٔ کار سرویراستار و جایگاهش در تهیه و تولید یک اثر ادبی آشنا می&zwnj;شویم. &laquo;هنر ویرایش&raquo; کتابی است حاوی مصداق&zwnj;ها و تجربه&zwnj;هایی که به سادگی می&zwnj;تواند گزارشی از پشت پردهٔ تهیه و تولید چند اثر ادبی تلقی شود که آگاهی از آن خالی از لطف نیست. اما با تأملی بیشتر، درس&zwnj;های مهمی در هرگونه تولید خلاقانه و نقد آثار در خود دارد.</p>
<br />
<p style="text-align: justify;">من این کتاب را از قضا موقعی خواندم که مشغول به تهیهٔ مجموعه&zwnj;ای از نقد آثار معماری بودم. و پس از آن با خود فکر کردم که سرویراستار خوب درواقع منتقدی خوب است. همچنان&zwnj;که منتقد خوب، آن&zwnj;جا که در جریان تولید یک اثر هنری نقش ایفا می&zwnj;کند یا موقعی که پس از تولید آن به نیت کشفِ حقیقتِ اثر، آن را تجزیه و تحلیل می&zwnj;کند، درحقیقت نقش یک سرویراستار متبحر را برعهده می&zwnj;گیرد. مثلاً در حوزهٔ طراحی معماری، طراحی که در حین خلق اثر معماری بارها کار خود را ارزیابی می&zwnj;کند و میان نیت، ایدهٔ اولیه، سازمان کلی طرح و اجزای آن می&zwnj;رود و برمی&zwnj;گردد، همکاران و مشاوران او، آموزگار طراحی، کارفرمای طرح، استفاده&zwnj;کنندگان و خلاصه همهٔ کسانی که بدنبال مناسب&zwnj;ترین نتیجه از خلق یک اثر معماری&zwnj;اند منتقدان آن اثر، و به تعبیر کتاب &laquo;هنر ویرایش&raquo;، سرویراستاران آن هستند.<br />امیدوارم کتاب را بیابید و بخوانید. قصد ندارم با نقل جزئیاتِ کتاب لذت خواندنش را از شما بگیرم، اما منتخبی از متن کتاب را در اینجا می&zwnj;آورم. با این نیت که به خواندن و تأمل در آن ترغیبتان کنم.</p>
<br />
<p style="text-align: justify;">منتخبی از کتاب &laquo;هنر ویرایش&raquo;<br />&bull; به نظر من هر نویسنده&zwnj;ای باید این کلمات را مثل کلمهٔ &laquo;آمبولانس&raquo; روی آمبولانس&zwnj;ها، به صورت معکوس روی پیشانی&zwnj;اش خالکوبی کند: همه به ویراستار احتیاج دارند.<br />&bull; آنچه باب [رابرت گاتلیب] را به ویراستاری بزرگ و احتمالاً بهترین ویراستار زمانهٔ خود تبدیل می&zwnj;کند این است که او همه چیز خوانده، بهترین گفته&zwnj;ها و اندیشه&zwnj;ها را هضم کرده و موقع قضاوت دربارهٔ آثار نویسندگان از این کوله&zwnj;بار تجربه بهره می&zwnj;گیرد.<br />&bull; مفیدترین لحظه&zwnj;ها برای من زمانی است که چیزی در کتاب باب را آشفته می&zwnj;کند. او خوانندهٔ بی&zwnj;نظیری است و خود را کاملاً به متن تسلیم می&zwnj;کند. بنابراین وقتی تشخیص می&zwnj;دهد که چیزی ناجور است یا متقاعدکننده نیست یا او را سردرگم می&zwnj;کند، می&zwnj;فهمم باید دوباره به آن بپردازم.<br />&bull; ویرایش مستلزم آن است که همیشه ذهن باز و پذیرا داشته باشید. [...] این امر اجتناب&zwnj;ناپذیر است که یکی از کتاب&zwnj;های نویسنده&zwnj;ای را به آثار دیگرش ترجیح بدهید. اما وقتی دست&zwnj;نویسی را ویرایش می&zwnj;کنید، این نکته نباید برایتان اهمیت داشته باشد. باید درون آن کتاب قرار بگیرید و نهایت تلاشتان را بکنید که کتاب را تا حد ممکن خوب از کار دربیاورید.<br />&bull; در تجربهٔ نویسندگی من، نوشتن با یک فکر کلی شروع می&zwnj;شود، چیزی که نسبتاً به وضوح می&zwnj;شود آن را دید. انگار روی ساحل ایستاده&zwnj;اید و دارید یک کشتی را در اقیانوس تماشا می&zwnj;کنید. در آغاز تمام کشتی را می&zwnj;بینید؛ اما بعد از شروع کار، در موتورخانه هستید و دیگر کشتی را نمی&zwnj;بینید. تنها چیزی که می&zwnj;بینید لوله است و روغن و لوازم موتورخانه؛ ناگزیرید نمای بیرونی کشتی را تصور کنید. ویراستار واقعاً خوب کسی است که هنوز روی ساحل ایستاده و می&zwnj;تواند بگوید &laquo;آهای، من دارم کشتی&zwnj;ات را تماشا می&zwnj;کنم. دماغه ندارد، دکل جلو کج است، انگار پروانه&zwnj;هایش هم تعمیر لازم دارد.&raquo;<br />&bull; وظیفهٔ ویراستار این است که بفهمد کتاب به چه چیزی احتیاج دارد، نویسنده است که باید آن را بپروراند.<br />&bull; ویرایش صرفاً عبارت است از رعایت عقل سلیم یک کتابخوانِ خوب.</p>
<p style="text-align: justify;">&nbsp;</p>
</div>
</div>