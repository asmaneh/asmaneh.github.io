--- 
title: "تأثیر معماری ساسانی بر معماری اسلامی در بررسی اجمالی آثار سه پژوهشگر" 
authors: tahmasbi 
types: blog 
featured: false
slug: M4CUw 
--- 
<p>در این&zwnj;جا می&zwnj;خواهیم آثار سه محقق را دربارۀ تأثیر معماری ساسانی بر معماری اسلامی به شکل اجمالی و مختصر بررسی کنیم. نخستینِ آن&zwnj;ها&nbsp;تأثیر هنر ساسانی در هنر اسلامی&nbsp;نوشتۀ عباس زمانی که ترجمۀ فارسیِ رسالۀ دکترای باستان&zwnj;شناسی (۱۹۶۵) وی در دانشگاه سوربن پاریس است. او در این کتاب به هنرهای گوناگونی، در بازۀ زمانی ساسانیان تا حدود قرن نهم هجری، پرداخته که بخش عمدۀ آن مختص معماری و تزئینات وابسته به آن است. نویسنده سهم هنر ساسانی را در هنر ایران و میان رودان در دورۀ اسلامی عمده می&zwnj;داند و سهم هنر بیزانس را در آسیای صغیر، و تا حدی در سوریه و شمال آفریقا و اسپانیا. زمانی ماهیت و اعتبار برای اصطلاحاً هنر عرب قائل نشده و حتی آثار آنان پیش از ظهور اسلام را حاصل نفوذ فرهنگ ساسانیان و دیگر تمدن&zwnj;ها دانسته است. دو فصل نسبتاً مفصلِ کتاب به تأثیر هنر ساسانی بر بناهای اموی و عباسی اختصاص دارد. در این&zwnj;جا هم بناهای دینی و هم غیردینی بررسی و مؤلفه&zwnj;های چون صورت و کارکرد فضاها، نظام فضایی، مصالح، سازه، و تزئینات با آثار معماری ساسانی مقایسه شده&zwnj;اند. نویسنده حتی بنایی چون مسجد جامع دمشق را نیز، که روی کلیسا و معبدی ساخته شده، ملهم از معماری ساسانی پنداشته است. با این که وی تلاش خوبی در ذکر نمونه&zwnj;ها کرده، در نیم سدۀ اخیر دربارۀ قدمت و کارکرد بناهای منسوب به ساسانیان تردیدهای مهمی پدید آمده است. از سوی دیگر، برخی ویژگی&zwnj;هایی را که وی مختص معماری ساسانی دانسته، ممکن است در آثار معماری دیگر تمدن&zwnj;ها، مانند بیزانس، نیز یافت شود، در پایان، این&zwnj;که در این&zwnj;جا به آیین&zwnj;ها و صورت&zwnj;های مختلف بروز آن اشاره چندانی نشده و کتاب فاقد نتیجه&zwnj;گیری و نظریۀ روشنی است.</p>
<p>کریستوفر تاجِل در مقاله&zwnj;ای با نام &laquo;میراث معماری پیش از اسلام&raquo; بر این باور است که جهان اسلام به واسطۀ دین و تجارت یکپارچه شده، اما در پایتختی عظیم متمرکز نبوده است و ماهیتی التقاطی داشته. از نظر وی مسلمانان هیچ سنت ساختمانیِ باشکوهی نداشتند که از آن پیروی کنند، هنر آنان از سوی غرب، مرهون بیزانس مسیحی و روم غربی بود و از سوی شرق، از میراث اشکانیان و ساسانیان بهره بردند. وی حتی معتقد است که هنر اشکانیان و ساسانیان ترکیبی بوده از میراث هلنی و رومی و ایران باستان. تاجل معماری قصرهای مسلمانان متقدم را بیشتر برگرفته از قصرهای رومیان مي&zwnj;داند که دارای سه بخش بوده است: بارعام و دیوانیان، شورای خصوصی، و اقامتگاه شخصی فرمانروا در اتصال با حرمسرا. دیگر ویژگی مشترک ورودی دو برجی که مکانی بود برای تفخیم ورود حاکمی در مقام یا جانشین خدا در میان مردم. همچنین به حیاط و آب و باغ در کاخ&zwnj;ها اشاره دارد و این سنت را به آشوریان می&zwnj;رساند. نویسنده در بحث خود از هیچ بنای مشخص اسلامی سخنی به میان نیاورده و نمونه&zwnj;ها متعلق به دوره&zwnj;های پیشین است.</p>
<p>بهترین مقاله در این حوزه تاکنون &laquo;کاخ&zwnj;های ساسانی و تأثیر آنها در دورۀ متقدم اسلامی&raquo; (۱۹۹۳) نوشتۀ لایونل بیِر است. وی در آغاز به منابع دانش ما دربارۀ کاخ&zwnj;های ساسانی می&zwnj;پردازد و پژوهشگران، محدودیت&zwnj;ها، تصورات، ترسیمات، و خطاهای احتمالیِ مربوط به این حوزه را به خوبی وارسی می&zwnj;کند. بیِر دو مشکل را در شناخت چگونگی و میزان تأثیرپذیری کاخ&zwnj;های اسلامی از ساسانیان برمی&zwnj;شمرد: کمبود داده&zwnj;های باستان&zwnj;شناختی مربوط به اواخر دورۀ ساسانی و تمرکز بر مقایسۀ عناصر معماری به طور مجزا. همچنین به دو دسته از شواهد نه چندان محکم بر تدوام دلالت دارند، اشاره می&zwnj;کند: تمثال&zwnj;&zwnj;ها و نمادهای شاهانه و نیز توصیفات تشریفات درباری ساسانیان در متون. وی در ادامه به مقایسۀ چند کاخ اموی و عباسی با بناهای ساسانی و به مواردی از این تأثیرپذیری&zwnj;ها، به ویژه در فضاهای رسمی و سلطنتی، می&zwnj;پردازد، همچنین از تأثیر عمدۀ این یادمان&zwnj;ها در حوزۀ شعر و استعاره سخن می&zwnj;گوید. نویسنده در پایان معتقد است که حاکمان مسلمان تلاش داشته&zwnj;اند که مفاهیم شاهانۀ ساسانیان را در معماری و مراسم تشریفاتی پیاده کنند، اما این اقتباس چنان ماهرانه و جامع بوده که تفکیک آن به عناصر مجزا بسیار دشوار و حتی ناممکن است.</p>
<p><strong>منابع:</strong></p>
<p>بیِر، لایونل. &laquo;کاخ&zwnj;های ساسانی و تأثیر آنها در دورۀ متقدم اسلامی&raquo;. ترجمه احسان طهماسبی.&nbsp;<em>گلستان هنر</em>، ش ۱۷، پاییز ۱۳۹۸. ص ۷۶ - ۸۵.</p>
<p>تاجل، کریستوفر. &laquo;میراث معماری پیش از اسلام&raquo;. ترجمه میترا هاشمی. در: مهرداد قیومی بیدهندی.&nbsp;<em>مجموعۀ هنر در تمدن اسلامی، معماری ۱</em>. تهران: سمت. ۱۳۹۷. ص ۱۰۵ ـ ۱۲۴.</p>
<p>زمانی، عباس.&nbsp;تأثیر هنر ساسانی در هنر اسلامی. تهران: اساطیر. ۱۳۹۰.</p>