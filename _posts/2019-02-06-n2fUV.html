--- 
title: "تداوم در سنت در حال تغییر | بخش دوم" 
authors: bank 
types: blog 
tags: تداوم,سنت,تاریخ معماری,آسمانه,مطالعات معماری ایران,افرا بانک 
featured: false
featureImg: "/assets/img/posts/n2fUV.jpg" 
slug: n2fUV 
gallery: 
- image_path: "/assets/img/posts/n2fUV.jpg" 
  title: "تداوم در سنت در حال تغییر | بخش دوم" 
- image_path: "/assets/img/posts/n2fUV-1.jpg" 
  title: "" 
 
excerpt: "موضوع رعایت حریم خصوصی در بین مسلمانان بسیار اهمیت دارد و بدیهی است که در قلمرو علمای دین قرار می‌گیرد. برای آنان حفظ حریم خصوصی خانه در مقابل بیگانه اهمیت زیادی دارد و برای آنکه بتوانند این حریم را حفظ کنند قواعدی را در خانه‌های سنتی‌شان رعایت می‍کنند؛ همچون قواعد مربوط به جایگاه درها، طرح پنجره‌ها و رعایت حدود ارتفاعی ساختمان‌ها برای پرهیز از اشراف غریبه بر حریم خصوصی خانواده." 
--- 
<p style="text-align: justify;">صالح الهذلول| خلاصه و ترجمه: افرا بانک</p>
<p style="text-align: justify;"><strong>معماری خانه&zwnj;های مسلمانان</strong></p>
<p style="text-align: justify;">موضوع رعایت حریم خصوصی در بین مسلمانان بسیار اهمیت دارد و بدیهی است که در قلمرو علمای دین قرار می&zwnj;گیرد. برای آنان حفظ حریم خصوصی خانه در مقابل بیگانه اهمیت زیادی دارد و برای آنکه بتوانند این حریم را حفظ کنند قواعدی را در خانه&zwnj;های سنتی&zwnj;شان رعایت می&zwj;کنند؛ همچون قواعد مربوط به جایگاه درها، طرح پنجره&zwnj;ها و رعایت حدود ارتفاعی ساختمان&zwnj;ها برای پرهیز از اشراف غریبه بر حریم خصوصی خانواده.</p>
<p style="text-align: justify;">پیروان حوزهٔ مالکی، ساختن درِ خانه را در مقابل یا نزدیکی درِ خانهٔ دیگری مجاز نمی&zwnj;دانستند. آنطور که &laquo;ابن&zwnj;القاسم&raquo; می&zwnj;گوید دلیل این امر آن است که ممکن است حریم خصوصی خانهٔ موجود، با رفت و آمد ساکنین مختل شود، بخصوص که معلوم هم نیست صاحب خانهٔ جدید چه استفاده&zwnj;ای از جلوخان ورودی خانهٔ خود خواهد کرد. البته &laquo;ابن&zwnj;القاسم&raquo; در خیابان&zwnj;های اصلی ساختن درِ ورود به خانه را در هر جا مجاز می&zwnj;داند. &laquo;مالک&raquo; اینطور فکر نمی&zwnj;کرد و حتی درمورد خیابان&zwnj;های اصلی هم معتقد بود اگر به واسطهٔ آنچه در ورای ورودی تازه اتفاق می&zwnj;افتد مزاحمتی برای صاحبان خانهٔ موجود ایجاد شود، می&zwnj;توان از ساخت ورودی خانهٔ جدید در نزدیکی یا مقابل خانهٔ دیگری ممانعت کرد. هنگامی که &laquo;خالدبن ولید&raquo; پیش پیامبر از تنگی جا در خانه&zwnj;اش در نزدیکی مسجد پیغمبر صحبت کرد، پیامبر فرمود خانه&zwnj;ات را در ارتفاع گسترش بده و از خدا گشایش بخواه. اما در هر حال زیان وارد کردن بر دیگری از نظر علمای دین جایز نیست؛ و اشراف بر حریم غیر هم از مصادیق زیان بشمار می&zwnj;رود، و هیچ همسایه&zwnj;ای نباید بر خانهٔ همسایه&zwnj;اش اشراف داشته باشد، حتی از پنجرهٔ باز یا روی بام. &laquo;ابن القاسم&raquo; می&zwnj;گوید که&nbsp;شخص مجاز است که ملک خود را در ارتفاع گسترش دهد، اما به نقل از &laquo;مالک&raquo; می&zwnj;گوید باید از ضرر زدن پرهیز کرد. همچنین از &laquo;ابن القاسم&raquo;&nbsp;دربارهٔ موقعیتی سؤال شده که شخصی بخواهد پنجره یا دری بر دیوار خود باز کند. در اینجا هم وی با ارجاع به سخن &laquo;مالک&raquo; گفته است که هیچکس حق ندارد چیزی بر خانهٔ خود بیفزاید که موجب ایذاء همسایه شود، حتی اگر در حریم ملکی خودش باشد. دیگر علمای مالکی معتقدند حتی اگر چیزی از قبل ساخته شده باشد که امروز موجب آزار همسایه است، مجاز نیست.</p>
<p style="text-align: justify;">بعدها ابن&zwnj;الرامی دربارهٔ قواعد ساخت در و پنجره در تونس چنین نظر داد که: &laquo;ایجاد مزاحمت و اشراف بر همسایه مجاز نیست، همانطور که عبدالرافی در بسیاری موارد که به وی ارجاع می&zwnj;کردند دستور می&zwnj;داد که پنجرهٔ مزاحم را کور کنند.&raquo; درمورد پشت بام هم که محل خوابیدن افراد است حکم آن است که دیوارهای بلند در اطراف بام بسازند تا مزاحمتی برای کسی نباشد. در یک مورد که دیوار بام خانه&zwnj;ای خراب شده بود و همسایه شکایت کرده بود، قاضی البته دستور به ساخت دیوار نداد، ولی مقرر کرد اگر کسی به پشت بام رود مجازات شود. حتی در مساجد هم اگر دیوار بام نباشد و بر خانه&zwnj;ها اشراف وجود داشته باشد کسی حق نماز خواندن بر بام را ندارد. در تمام مواردی که مثال زده شد زمینهٔ اجتماعی قوی وجود دارد.</p>
<p style="text-align: justify;">پس می&zwnj;توان گفت که شکل خانه&zwnj;های مسلمانان تا حدود زیادی متأثر از شریعت است. موقعیت در و پنجره، ارتفاع ساختمان، وضعیت بام و ... همگی از قواعدی برگرفته از شریعت تبعیت می&zwnj;کنند. این قواعد درحقیقت &laquo;ساختار درونی&raquo; و &laquo;نظام استقرار&raquo; است که به عناصر مختلف معماری شکل می&zwnj;دهد. برای مثال، خانه&zwnj;های مدینه در ابتدا همگی حیاط مرکزی داشتند. به مرور زمان دو الگوی دیگر هم برای خانه&zwnj;سازی در مدینه رواج پیدا کرد: &laquo;خانهٔ مَشربیه&raquo; و &laquo;خانهٔ قاع&raquo;.</p>
<p style="text-align: justify;">&laquo;خانهٔ قاع&raquo; یک حیاطک محصور و مسقف دارد که خود، به سه ناحیه تقسیم می&zwnj;شود: ناحیهٔ میانی، که سقف آن قابل باز و بسته شدن است؛ و دو ناحیهٔ طرفین که سقف کوتاه&zwnj;تر و یک یا دو طبقه بالای آن دارند. &laquo;خانهٔ مشربیه&raquo; در ساده&zwnj;ترین صورت، خانه&zwnj;هایی معمولی&zwnj;اند که ردیف پنجره&zwnj;های رو به خیابان آن با مشربیه [مشبک چوبی متراکم ـ م.] پوشیده شده است و در مقابل مشربیه بازشوهایی دارند که نور و هوای تازه را به درون خانه می&zwnj;فرستند، اما به خانه&zwnj;های دیگر دید ندارند. این نوع خانه&zwnj;ها معمولاً چهار یا پنج طبقه&zwnj;اند، برخلاف خانه&zwnj;های با حیاط مرکزی، که معمولاً یک یا دو طبقه&zwnj; دارند. خانهٔ قاع معمولاً دو یا سه طبقه است. دو الگوی جدیدتر (قاع و مشربیه) موقعی جانشین الگوی اول شدند که اولاً دیگر شرایط استفاده از الگوی اول فراهم نبود، و ثانیاً بخاطر افزایش ارزش زمین دیگر ساخت خانه&zwnj;های حیاط مرکزی&zwnj;دار به صرفه نبود. چنانکه در قرن هجدهم خانه&zwnj;های مشربیه موقعی در امتداد خیابان اصلی که دروازهٔ شام را به مسجدالنبی متصل می&zwnj;کرد شکل گرفتند که قیمت زمین در این منطقه خیلی بالا رفته بود.</p>
<p style="text-align: justify;"><strong>&nbsp;تداوم در معماری معاصر عربستان سعودی</strong></p>
<p style="text-align: justify;">روند مدرنیزم در سی سال اخیر با سنت معماری عربستان سعودی در ستیز است. تحولات اقتصادی دهه&zwnj;های ۷۰ و ۸۰ میلادی به پروژه&zwnj;هایی منجر شد که نه از نظر اقلیمی با شرایط واقعی منطبق بود و نه از لحاظ اجتماعی. تنها در دههٔ ۸۰ بود که برخی معماران سعودی به معماری سنتی توجه کردند. این معماران دو گروه بودند: آنان که می&zwnj;خواستند از شیوه&zwnj;های معماری سنتی بطور کامل تبعیت کنند، و گروه دوم آنانکه معتقدند اگر حتی فقط زمینهٔ اصلی و اهداف معماری سنتی درک شوند&nbsp;و مورد توجه قرار گیرند نتیجهٔ کار مقبول خواهد بود.</p>
<p style="text-align: justify;">در اوایل دههٔ هشتاد مطالعاتی برای ساخت مرکز شهری در منطقهٔ &laquo;قصرالحکم&raquo; ریاض توسط شرکت &laquo;البیئه&raquo; انجام شد. آنها می&zwnj;باید که قواعد آماده&zwnj;سازی اراضی مربوط به این مرکز شهری را هم تعیین می&zwnj;کردند. اما این کار سختی بود. چون مرکز شهری واجد بخش&zwnj;های مختلفی همچون بخش&zwnj;های مذهبی، مسکونی، تجاری و اداری و فرهنگی می&zwnj;شد. برای فعالیت&zwnj;های فرهنگی و مذهبی از پیش قواعدی وجود داشت، چون این فضاها در شهرهای اسلامی سابقه &zwnj;داشتند. بخش&zwnj;های تجاری مشکل بودند، چون این فضاها پیش از آن به مفهوم امروزی در شهرهای اسلامی وجود نداشتند. برای اینکه قواعد طراحی این بخش&zwnj;ها معلوم شود، گروه البیئه باز هم به احکام دین مراجعه کردند. در آن سال&zwnj;ها دیگر تعبیهٔ پنجره در طبقهٔ دوم خانه&zwnj;ها ممنوع نبود. مردم برای مقابله با مزاحمت همسایگان دو کار می&zwnj;کردند: یا از همسایگان خود شکایت می&zwnj;کردند، یا بر نرده&zwnj;های بلند پیرامون خانه&zwnj;های خود صفحات حاجبی نصب می&zwnj;کردند تا دید را کور کنند. گروه البیئه به این نتیجه رسیدند که این موضوع مهم ـ یعنی تقید مردم به حفظ حریم شخصی ـ را نادیده نگیرند، و بنابراین در احکام معماری خود ساخت پنجره در طبقات مشرف به خانهٔ مردم را ممنوع کردند. درواقع آنها بجای آنکه قواعد ایجابی وضع کنند، قواعد سلبی را طرح کردند. این قواعد سلبی به طراحی ساختمان&zwnj;ها به شکلی منجر شد که پنجره&zwnj;های آنها رو به تراس&zwnj;ها و حیاط&zwnj;های مرکزی باز شوند، یا پنجره&zwnj;های بلند و نورگیرهای سقفی داشته باشند که تنها نور روز را به درون بنا راه می&zwnj;دهند اما چشم&zwnj;اندازی به خانه&zwnj;های مجاور ندارند؛ از نظر معنای کلی این راه حل بسیار شبیه به الگوع قاع است.&nbsp;</p>
<p style="text-align: justify;">اصول طراحی متوجه مسئلهٔ هویت هم هستند. مردم تا وقتی در حال از دست دادن سنت نباشند، لزوم آن را احساس نمی&zwnj;کنند. گروه البیئه می&zwnj;کوشیدند تا آن دسته از اصول سنتی را که هنوز هم معتبر بودند را در کارهایشان مورد توجه قرار دهند؛ مثل موضوع حفظ حریم خصوصی. آنها همچنین می&zwnj;خواستند طرح&zwnj;هاشان با شیوهٔ بومی هماهنگ باشد؛ البته این شیوهٔ آنان بعداً مورد نقد قرار گرفت و تعدیل شد. به این معنا که پسندیده&zwnj;تر آن شمرده شد که شیوه&zwnj;های سنتی به گونه&zwnj;ای هماهنگ با وضع معاصر به کار گرفته شود.</p>
<p style="text-align: justify;">در سال ۱۹۸۵ م. شهرداری ریاض از شانزده شرکت معماری خواست تا الگوهایی برای طراحی خانه&zwnj;هایی با بستری به ابعاد ۲۰ و ۲۵ متر در کنار خیابان&zwnj;هایی به عرض ۲۰ تا ۲۵ متر طراحی کنند. طراحان با آگاهی از سنت و اقلیم منطقه، ابتدا مقررات موجود را بررسی کردند. به عقیدهٔ آنان این قوانین، مثلاً آنجا که باز کردن پنجره از همه طرف را برای خانه&zwnj;ها مجاز می&zwnj;داند، با خصوصیات اجتماعی و اقلیم گرم و خشک منطقه سازگار نیست. بنابراین آنها به الگوی سنتی رجوع کردند، که الگوی حیاط مرکزی بود. اما این الگو هم در مطابقت با الگوی زندگی امروزی کاملاً جوابگو نبود و نمی&zwnj;گذاشت تا عرصه&zwnj;های خصوصی در خانه&zwnj;ها به درستی متحقق شوند [شاید نویسنده متوجه الگوی آپارتمان&zwnj;نشینی است. م.] بنابراین طراحان منشوری تدوین کردند، با این سه قاعدهٔ کلی: استفادهٔ مقتصدانه از فضا، حفظ حریم خصوصی ساکنین، و رعایت مسائل اقلیمی در هر خانه. و چون به این ترتیب می&zwnj;باید که از پنجره&zwnj;های رو به خانه&zwnj;های همسایه پرهیز می&zwnj;شد، آنان به الگوی حیاط مرکزی روی آوردند.</p>
<p style="text-align: justify;">در طرح نهایی کوشش شد که از سطوح مستقیماً رو به آفتاب دوری شود و بنابراین بازشوها در پناه قرار گرفتند، و حیاط&zwnj;های میانی به عنوان عناصر تعدیل&zwnj;کنندهٔ اقلیمی به کار گرفته شدند. حریم خصوصی ساکنین با باز کردن همهٔ پنجره&zwnj;ها رو به حیاط میانی، تراس&zwnj;ها و بام&zwnj;هایی که حصار داشتند تأمین شد، و هیچ پنجره&zwnj;ای رو به بیرون ساختمان باز نشد.</p>
<p style="text-align: justify;">طراحان پروژهٔ &laquo;النعیم&raquo; (تعیین الگوی شهرداری) هیچ فرم خاصی را دیکته نکردند. آنها معتقد بودند که تا وقتی که طراحی براساس ویژگی&zwnj;های فرهنگی و اجتماعی رایج انجام شود صاحب هویت خواهد بود، و فرم&zwnj;ها تداوم فرهنگی را القا خواهند کرد.&nbsp;</p>
<p style="text-align: justify;">قواعد موجود ساختمان&zwnj;سازی در ریاض که باز کردن پنجره&zwnj;ها رو به همه سو را مجاز می&zwnj;داند، بازتاب عقاید گروه آزادی&zwnj;خواهی است که دانسته یا ندانسته مشغول سنت&zwnj;زدایی هستند. گروه البیئه و مشاوران النعیم متوجه نیاز جامعه به اتصال با گذشته هستند و برای دستیابی به پاسخ مناسب امروزی، سنت را سکویی قابل اتکا می&zwnj;دانند. آنان به اظهار پوپر معتقدند که می&zwnj;گوید می&zwnj;توان نظریه&zwnj;ای جدید را برای پاسخگویی به مشکلاتی که نظریهٔ قدیمی از آن عاجز است بنیان گذاشت، بی آنکه لازم باشد به کلی منکر نظریهٔ قدیمی شویم.&nbsp;</p>