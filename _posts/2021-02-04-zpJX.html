--- 
title: "قزوین صفوی ۲: باغ سعادت آباد" 
authors: m.parhizkari 
types: blog 
featured: false
slug: zpJX 
--- 
<p>در تذکره شاه تهماسب، از جعفرآباد با عنوان محله یاد شده (شاه تهماسب صفوی، ۱۳۴۳ق، ص ۲۷) اما با توجه به کتاب قاضی قمی، جعفرآباد نامی است که شاه تهماسب، مجموعه احداث شده را بدان مسمی گردانید (منشی قمی، ۱۳۸۳، ج ۱، ص ۳۹۹) لذا به کاربردن عنوان محله برای جعفرآباد یک مفهوم عام مکانی دارد و نباید آن را با محله شهری اشتباه گرفت. همو نوشته که برای احداث باغ، شاه تهماسب "اراضی موسوم به زنگیاباد" را از میرزا شرف جهان قزوین خریداری نمود. (منشی قمی، ۱۳۸۳، ج ۱، ص ۳۱۲) واژه اراضی که توسط قاضی قمی به کار برده شده، لزوماً با زمین بایر برابر نیست، اما دلالت بر زمینی بزرگ با کارکردی غیرمسکونی (به احتمال زیاد) در دل شهر با مالکیت عمده دارد. دست یافتن به ماهیت چنین معامله&zwnj;ای امکان&zwnj;پذیر نبوده و معلوم نیست آیا چنین معامله&zwnj;ای واقعاً صورت پذیرفته و یا ظاهری بیش نیست. این زمین وسیع و زمین&zwnj;های متعلق به آقا جمال وزیر در محل بازار و مسجد النبی کنونی (و اطراف آن) نشان دهنده وجود ملاکین بزرگی است که قطعاً در سرنوشت شهر سهیم گشته&zwnj;اند. احتمالا منازل مسکونی چندی نیز برای تکمیل باغ که طرحی هندسی داشته تملک گردیده است.</p>
<p>این باغ که موسوم به سعادت&zwnj;آباد گردید دارای طرحی مربع&zwnj;گونه بود که توسط مهندسان دانشور طراحی شده بود. داخل باغ عمارات عالی و تالارهای متعالی و ایوان&zwnj;ها و جوی&zwnj;ها و حوض&zwnj;ها متعدد بود. باغ به قطعات منظم هندسی تقسیم شده که هر قسمت با اشجار و گل&zwnj;ها و ریاحین آراسته بود. دروازه باغ، رفیع و با کاشی تزئین شده بود. &nbsp;(منشی قمی، ۱۳۸۳، ج ۱، ص ۳۱۲-۳۱۳)</p>
<p>عبدی&zwnj;بیگ شیرازی که از طرف شاه مأمور توصیف جعفرآباد گردیده، توضیحات بیشتری در این خصوص بیان کرده است. باغ سعادت&zwnj;آباد به قسمت&zwnj;های منظم هندسی تقسیم شده و هر قسمت به نامی مسمی گشته بود. این باغ&zwnj;ها با عرق&zwnj;بند (راه&zwnj;بند) از یکدیگر جدا می&zwnj;شدند. در جانب شرقی چهار&zwnj;ده باغ و چمن وجود داشت. این باغات آراسته به درختان مثمر و غیر مثمر، و گل&zwnj;ها بود. (عبدی&zwnj;بیگ شیرازی، ۱۳۹۵، ص ۴۳-۵۰) برج کبوتری که قاضی قمی از آن یاد کرده (منشی قمی، ۱۳۸۳، ج ۱، ص ۳۱۲) احتمالا در آخر این باغات ساخته شده بود. بنابر توصیفات عبدی&zwnj;بیگ به نظر می&zwnj;رسد باغات شرقی بر محور خیابانی منتظم بوده&zwnj;اند که محور آن بر خیابان طالقانی کنونی منطبق بوده است.</p>
<p>۹ باغ غربی که به نوشته عبدی&zwnj;بیگ بیشتر بناها در آن قرار داشتند، (و لذا بهتر است از آنها با عنوان باغچه یاد کرد) بر محوری قائم بودند که به سمت میدان بزرگ در جنب بازار می&zwnj;رفت. وجود بنایی همچون مدرسه التفاتیه وجود این محور را تایید می&zwnj;نماید. بر این اساس باغات غربی که تا محدوده بازار پیش می&zwnj;رفتند، بر خلاف باغات شرقی که در دو سوی امتداد خیابان به نظم شده بودند؛ در جنوب خیابان قرار می&zwnj;گرفتند. چنین ساختاری مبین اساس طراحی باغ سعادت&zwnj;آباد است که نه فقط پلانی مربع نداشت بلکه حتی یک مستطیل کامل هم نبود.</p>
<p>پیشینه مهندسی در قزوین حکایتی از آبادانی/ مهرزاد پرهیزکاری/ تهران: ره&zwnj;آورد مهر؛ قزوین: سازمان نظام مهندسی ساختمان استان قزوین/ ۱۳۹۸/ ص ۱۲۸-۱۲۹.</p>