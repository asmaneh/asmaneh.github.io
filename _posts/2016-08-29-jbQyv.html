--- 
title: "«کتابت» در مقام حفاظت" 
authors: badri 
types: blog 
featured: false
featureImg: "/assets/img/posts/jbQyv.jfif" 
slug: jbQyv 
gallery: 
- image_path: "/assets/img/posts/jbQyv.jfif" 
  title: "«کتابت» در مقام حفاظت" 
- image_path: "/assets/img/posts/jbQyv-1.jfif" 
  title: "تصویر ۱ - قرآن خطی منسوب به امام علی(علیه‌السلام) در موزه آستان قدس رضوی | متن تصویر: «الْهُدْهُدَ أَمْ کانَ مِنَ الْغَائِبِینَ . لَأُعَذِّبَنَّهُ عَذَابًا شَدِیدًا أَوْ لَأَذْبَحَنَّهُ أَوْ لَیأْتِینِّی بِسُلْطَانٍ مُّبِینٍ . فَمَکثَ غَیرَ بَعِیدٍ فَقَالَ أَحَطتُ» | ماخذ تصویر: رامین‌نژاد، رامین، برگ‌هایی نفیس از قرآن‌های منسوب به خط ائمه معصومین علیهم‌السلام، آستان قدس رضوی، مشهد، 1389. ص 86." 
- image_path: "/assets/img/posts/jbQyv-2.jfif" 
  title: "تصویر ۲ - نقاشی‌خط اثر ولی فتاح‌زاده | ماخذ تصویر: calligraphers.ir/fa/page/Archive/175" 
- image_path: "/assets/img/posts/jbQyv-3.jfif" 
  title: "تصویر ۳ - شوشتر، امام‌زاده عبدالله؛ کتیبه‌های سنگ قبر پس از تخریب قبرستان در بدنه بیرونی بنا به کار بسته شده‌اند. | تصویر از نگارنده" 
- image_path: "/assets/img/posts/jbQyv-4.jfif" 
  title: "تصویر ۴ - استفاده نامتعارف از کاشی در دیوار یک بوستان محوطه‌سازی شده. یزد، حوالی فهادان. | تصویر از نگارنده" 
 
--- 
<p>آسانی ایجاد فرآورده&zwnj;های فرهنگی در عصر ما سبب شده است که فاصله بین تصمیم ایجاد تا خروجی اثر بسیار کوتاه شود. این علت و اسباب دیگری چون فراموشی مبانی نظری و معرفتی صناعت، از فرآورده&zwnj;های &laquo;صناعت&raquo; و به تعبیر امروزی آثار &laquo;هنری&raquo; چیزی باقی نگذاشته&zwnj;اند جز کالبدی اگرچه پویا اما بی&zwnj;جان، که خود نه فرزند خرد زیست مردمان پیش از خود است و نه قوه زایایی فرزندی بر اساس آن خرد را دارد.</p>
<p>در جهان و جهان&zwnj;بینی مشرق&zwnj;زمینی هیچ پدیده&zwnj;ای خالی از حکمت و دست&zwnj;کم خالی از علت نیست؛ به ویژه در دوران&zwnj;هایی که تولید آثار فرهنگی (که امروز به عنوان آثار تاریخی شناخته می&zwnj;شوند) کار آسانی نبوده و هر کف دست از یک کتیبه گچی، سنگی، رنگی و یا کاشی معرق ساعت&zwnj;ها زمان و چندین نفر برای تولید نیاز داشته است. آثاری که در دوران&zwnj;های گذشته تاریخ ایران و اسلام برای خود &laquo;موضع&raquo; و &laquo;جا&raquo;یی داشته&zwnj;اند امروز از جای خود خارج شده&zwnj;اند و کتیبه&zwnj;های آثار معماری نیز از این زوال چندان جان به در نبرده&zwnj;اند. گویی از سنت کتابت متن در آثار معماری تنها کالبدی باقی مانده و ارزش ناملموس ذکر در این بخش از هنر به فراموشی رفته است. از سوی دیگر باور عمومی در حوزه مرمت آثار و تزیینات معماری و همچنین نحوه تصمیم&zwnj;گیری&zwnj;های مدیریتی و اقتصادی در این حوزه باعث شده است که اغلب پژوهش&zwnj;ها در حوزه مرمت کتیبه&zwnj;های آثار معماری ایران، به مرمت پیکر و کالبد این آثار معطوف باشد.</p>
<p>کتیبه&zwnj;نگاری پیوندی ناگسستنی با خوش&zwnj;نویسی دارد و کتیبه&zwnj;ها همواره منبعی برای پژوهش&zwnj;گران تاریخ خوش&zwnj;نویسی و خط&zwnj;شناسی و زبان&zwnj;شناسی بوده&zwnj;اند. کنث کرگ[۱] اسقف مسیحی انگلیکان[۲] و پژوهش&zwnj;گر مطالعات اسلامی می&zwnj;گوید:</p>
<p>&laquo;خوش&zwnj;نویسی یعنی نمود ایزد در تعالیم او. شاید بتوان گفت اسلام با برخورداری از حرکت پیوسته مواج خط عربی و توان دست&zwnj;خط همواره متصل و در کنار فرصت&zwnj;های بی&zwnj;پایان آزادی هنری نهفته در موانع دشوار خمیدگی&zwnj;ها خطوط و قرینه&zwnj;ها غنایی به هنر اسلامی می&zwnj;بخشد که سرشاری چندان کمتری نسبت به آن&zwnj;چه کتاب آسمانی به دین می&zwnj;دهد ندارد. مومن را شاید که خواننده باشد نه شاهد. چه وی از خیال&zwnj;بندی فرهیخته نشود، بل تنها از نص و متن تعلیم گیرد. قلم، این بزرگ&zwnj;شمرده قرآن درخور افتخار ابدی دست و دیده است&raquo;.[۳]</p>
<p>گذشته از ارزش&zwnj;های معرفتی خوش&zwnj;نویسی، نوشتن برای حفاظت از &laquo;محتوا&raquo; به کار می&zwnj;رود و در زمانه&zwnj;ای که نوشته&zwnj;ها همگی با دست نوشته می&zwnj;شد، خوش&zwnj;نوشتن تضمین بقای آن را می&zwnj;افزود؛ چنان که در کتابت کلام خدا چنین بوده است. (نک. تصویر ۱) این درباره نوشته&zwnj;ها بر پوست و کاغذ که به مراتب ساده&zwnj;ترند صادق است، چه رسد که متن بر بنا حک شود. این حفاظت البته با معنایی که دنیای غرب از آن برای میراث فرهنگی مراد می&zwnj;کند قدری متفاوت است.</p>
<p>رساله&zwnj;ای از قرن شانزدهم میلادی (دهم ه&zwj;.ق) با این عبارت آغاز می&zwnj;شود: &laquo;ای خامه[۴] کتابت! بیا و به نگارنده لوح محفوظ[۵] و قلمْ خطی بنویس&raquo;.[۶] این سخنْ نمونه ضوابط بی&zwnj;شماری&zwnj;ست که شاعران و خوش&zwnj;نویسان مسلمانْ نامه&zwnj;ها و رساله&zwnj;های[۷] خود را بر اساس آن&zwnj;ها شروع می&zwnj;کردند. هنر نوشتن در سراسر فرهنگ اسلامی نقشی بسیار ویژه به خود بر دوش داشته و دارد. زیرا به مدد حروف عربی&zwnj; میراث تمامی جوامع اسلامی یعنی کلام الهی[۸] می&zwnj;تواند حفظ شود و مسلمانان نیک از این نکته آگاه بودند که نوشتن صفتی ویژه نژاد انسان است &laquo;و انسان بدان صفت [نگارش] از دیگر جانوران متمایز می&zwnj;شود&raquo;.</p>
<p>میدان خوش&zwnj;نویسی اسلامی با توجه به گونه&zwnj;های متنوع خط[۹] عربی و گستره فرهنگ اسلامی، میدانی بی&zwnj;انتهاست. بنا بر این شگفت نیست که درباره جنبه&zwnj;های متعدد خوش&zwnj;نویسی عربی آثار نسبتا بی&zwnj;شماری تالیف شده است، زیرا در سده&zwnj;های میانه حروف عربی در اروپا شناخته شده بود و اغلب به منظور تزیین از ان استفاده می&zwnj;شد. نوشته کوفی روی شنل تاج&zwnj;گذاری امپراتور آلمان نمودار تحسین خط[۱۰] عربی، به اندازه نقاشی&zwnj;هایی نظیر &laquo;تصویر حضرت مریم[علیهاالسلام]، همراه با شهادت&raquo;[۱۱] از سوی غربیان است. آن&zwnj;ها این حروف را ابزار و نشانه&zwnj;های تزیینی می&zwnj;پنداشتند.[۱۲] امروز هم هنرمندانی در غرب، آثاری با مایه خط فارسی و عربی و به شیوه نستعلیق و نسخ و مانند آن&zwnj;ها پدید می&zwnj;آورند، اما از این نوشتن معنایی را که در کلمات هست مراد نمی&zwnj;کنند، بلکه آن&zwnj;ها را به عنوان تنها عناصری گرافیکی در اثر به کار می&zwnj;بندند. برخی پدیدآورندگان شرقی آثار هنری نیز با پدید آوردن آثاری اغلب با شیوه&zwnj;ای از نقاشی مدرن که از خوش&zwnj;نویسی نیز بهره می&zwnj;برد، یعنی نقاشیْ&zwnj;خط[۱۳]، معنا را در ساحتی دیگر می&zwnj;جویند. (نک. تصویر ۲)</p>
<p>بعضی جریان&zwnj;های هنری و ادبی اما با صرف&zwnj;نظر از معنای کلمات، راه دشواری را که بشر با ابداع خط پیموده و از این طریق در صدد انتقال مفهوم و حفاظت از معنا بوده به عقب باز می&zwnj;گردند و خواسته یا ناخواسته، مقصود &laquo;ذکر&raquo; به معنای عام را در معنی کلمات به &laquo;غفلت&raquo; می&zwnj;برند. گویی برای آن&zwnj;ها اصل بر حذف معنا و دوام صورت است و اصرار بر این وجود دارد که آن&zwnj;چه نوشته می&zwnj;شود، خوانده نشود و معنایی از آن به دست نیاید و آن صورت برای کسی &laquo;متذکر&raquo; معنایی نباشد.</p>
<p>در روندهای مرسوم حفاظت و مرمت بناهای تاریخی ممکن است برای نجات&zwnj;بخشی اضطراری کاشی&zwnj;های افتاده و شکسته از کتیبه&zwnj;های بنا یا آثار دیگری که حاوی متن هستند، اگر چاره دیگری نباشد و برنامه و امکان حفاظت اصولی وجود نداشته باشد، آن&zwnj;ها را نامنظم و بدون ترتیب محتوایی و صرفا برای حفاظت موقت، بر دیواری کنار هم می&zwnj;چینند؛ چنان که در امام&zwnj;زاده&zwnj;عبدالله شوشتر کتیبه&zwnj;های ایستاده بر قبور و سنگ&zwnj;های قبر حکاکی شده را در دیوار جانبی مقبره به کار بسته&zwnj;اند. (نک. تصویر ۳)</p>
<p>این بی&zwnj;نظمی اگرچه صورتی مشابه رفتار مورد اشاره را در آثار هنری به طور عام و کتیبه&zwnj;نگاری آثار معماری به طور خاص دارد، اما باید توجه داشت که مقصود از آن شیوه نجات&zwnj;بخشی اضطراری &laquo;حفاظت&raquo; است اما رفتار مورد اشاره نتیجه&zwnj;ای جز &laquo;زوال&raquo; معنا و زوال اصالت ذکر در کتیبه&zwnj;های معماری ندارد؛ رفتاری که چندی&zwnj;ست در تماشاگه آگاهان به تاریخ هنر ایرانی و اسلامی و هر هنرمند، حفاظت&zwnj;گر یا مخاطب وفادار به حقیقت هنرْ شکل گروتسک[۱۴] به خود گرفته و سخت محتاج مرمت است. این رویداد امروزه نمایشی غیرقابل انکار از پریشان&zwnj;حالی ما و البته زمانه ماست. (نک. تصویر ۴)</p>
<div dir="ltr">1. Kenneth Cragg (1913-2012)</div>
<div>۲. انگلیکانیسم شاخه&zwnj;ای از مسیحیت با مرجعیت کلیسای انگلیس است. انگلیکانیسم خود فرقه&zwnj;ای مستقل در مسیحیت است و جزء هیچ&zwnj;یک از فرقه&zwnj;های دیگر مسیحیت نظیر کاتولیک، پروتستان، و ارتدکس نیست.</div>
<div>۳. شیمل، آنه&zwnj;ماری، خوش&zwnj;نویسی و فرهنگ اسلامی، ترجمه اسدالله آزاد، به&zwnj;نشر، مشهد، ۱۳۸۹. ص ۲۶.</div>
<div dir="ltr">4.Pen</div>
<div>
<p dir="ltr">5. The well-preserved Tablet</p>
</div>
<div>۶. مجنون هروی، رساله خط، ص ۱.</div>
<div>
<p dir="ltr">7. Epistle</p>
</div>
<div>
<p dir="ltr">8. Divine Word</p>
</div>
<div>
<p dir="ltr">9. Script</p>
</div>
<div>
<p dir="ltr">10. Writing</p>
</div>
<div>۱۱. نک:</div>
<div dir="ltr">Erdmann, Arabische Schriftzeichen als Ornamente in der abendländischen Kunst des Mittelalter.</div>
<div>
<p dir="ltr">12. Schimmel, Calligraphy And Islamic Culture, pp. 1-2.</p>
</div>
<div>
<p dir="ltr">13. Calligram</p>
</div>
<div>
<p dir="ltr">14. Grotesque</p>
</div>