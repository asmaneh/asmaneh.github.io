--- 
title: "هنر ایران در موزه‌های جهان| یک پاره از تفسیر «معانی کتاب الله و تفسیره المنیر»" 
authors: sahragard 
types: blog 
featured: false
featureImg: "/assets/img/posts/wizDV.jfif" 
slug: wizDV 
gallery: 
- image_path: "/assets/img/posts/wizDV.jfif" 
  title: "هنر ایران در موزه‌های جهان| یک پاره از تفسیر «معانی کتاب الله و تفسیره المنیر»" 
- image_path: "/assets/img/posts/wizDV-1.jfif" 
  title: "" 
- image_path: "/assets/img/posts/wizDV-3.jfif" 
  title: "" 
- image_path: "/assets/img/posts/wizDV-3.jfif" 
  title: "" 
 
--- 
<p><strong>- غزنه، ۴۸۴ق</strong><br /><strong>- کاتب و مذهب: عثمان بن حسین وراق غزنوی</strong><br /><strong>- حامی: ابراهیم بن مسعود غزنوی</strong><br /><strong>- محل نگهداری: استانبول، کتابخانۀ&nbsp;کاخ توپقاپی، ش ۲۰۹</strong><br /><strong>- ۲۳۹ برگ، ۷+۷ سطر، آیه ۶۰ کهف (۱۸) تا پایان حج (۲۲)</strong></p>
<p>پارهٔ هشتم از یک تفسیر چهارده پارهٔ فارسی به نام معانی کتاب الله و تفسیره المنیر از ابونصر محمدبن احمد بن حمدان بن محمد حدادی در کتابخانه کاخ توپقاپوسرای استانبول نگهداری می&zwnj;شود که عثمان بن حسین وراق غزنوی در ۴۸۴ق کتابت و تذهیب کرده است.&nbsp;</p>
<p>تفسیر حدادی پس از تفسیر طبری در ردیف تاج&zwnj;التراجم ابوالمظفر شاهفور اسفراینی (۴۷۱ق) و تفسیرالتفاسیر ابوبکر عتیق سورآبادی (۴۹۴ق) از کهن&zwnj;ترین تفاسیر فارسی به شمار می&zwnj;رود. همچنین متن فارسی آن چهارمین دست&zwnj;نوشتهٔ فارسی تاریخ&zwnj;دار پس از الابنیه عن الحقایق الادویه (۴۴۷ق)، شرح التعرف لمذهب التصوف (۴۷۳ق)، و هدایة المتعلمین (۴۷۸ق) است. یکی از نکات متن فارسیِ ترجمه حرکت&zwnj;گذاری واژه&zwnj;هاست که در شناخت ادای اصیل و کهن برخی واژه&zwnj;ها بسیار مفید است. برای نمونه تلفظ &laquo;زندَه&raquo;، &laquo;وَی&raquo;، &laquo;خَضِر نبی&raquo;، &laquo;خُواهَد&raquo;، و نیز املای متفاوت برخی کلمات مانند &laquo;دیوال&raquo; به جای &laquo;دیوار&raquo; شایان ذکر است.</p>
<p>تفسیر حدادی صفحهٔ تقدیمیه&zwnj;ای دارد که گواهی می&zwnj;دهد نسخه را برای ابراهیم بن مسعود، سلطان غزنوی (حکـ ۴۵۱-۴۹۲ق) کتابت کرده&zwnj;اند. ابراهیم آخرین پسر مسعود غزنوی بود. اعیان دستگاه غزنوی پس از درگذشت فرخزاد در سال ۴۵۱ق او را که ۲۶ یا ۲۷ سال داشت از حبس در آورده و بر تخت نشاندند. او با برقراری صلح با سلجوقیان توانست صلح و آرامش را به سرزمین&zwnj;های تحت سیطرهٔ غزنویان بازگرداند. ابراهیم در سال ۴۷۱ و ۴۷۲ق روی به هندوستان نهاد و سرزمین&zwnj;های زیادی را فتح کرد به همین سبب پس از محمود و مسعود سومین سلطان غزنوی است که در هندوستان فتوحات دارد. او&nbsp;که به سبب فتوحات و دین&zwnj;داری محمودثانی خوانده می&zwnj;شد خطی خوش داشت و گفته&zwnj;اند هر سالی قرآنی کتابت می&zwnj;کرد و به مکه می&zwnj;فرستاد. همچنین چندین خانقاه، رباط و مدرسه و مسجد ساخت. ابراهیم پس از ۴۲ سال سلطنت در سال ۴۹۲ق درگذشت و در غزنه به خاک سپرده شد. نویسنده تاریخ بیهق در ضمن یادکرد یحیی بن محمد غزنویِ منجّم مذهّب از کتابت&zwnj;خانه&zwnj;ای یاد کرده که تحت حمایت ابراهیم در غزنه ساخته شده بود. این امر حاکی از توجه او به امر کتاب&zwnj;پردازی است و شاید تنها خبر از کارگاه هنری غزنویان باشد. شواهدی در نسخه توپقاپی هست که نشان می&zwnj;دهد این نسخه با همکاری تعدادی از وراقان تهیه شده و این امر اهمیت نسخه را در شناخت تاریخ هنر عصر غزنویان افزون می&zwnj;کند.</p>
<p>از ویژگی&zwnj;های مهم این نسخه کاربرد چند قلم مختلف در کتابت متن قرآن و تفسیر است و با توجه به مهارت چشمگیر کاتب در کتابت همهٔ این اقلام این نسخه نمونه&zwnj;ای منحصر به فرد برای مطالعهٔ قلم&zwnj;های کتابت سدهٔ پنجم هجری در خراسان به شمار می&zwnj;رود؛ زیرا می&zwnj;توان خصوصیات چند قلم رایج آن عصر را، که به دست کاتبی واحد و البته ماهر کتابت شده، به منزلهٔ خط معیار آن عصر ارزیابی کرد. قلم&zwnj;های به کار رفته در کتابت این اثر عبارت است از کوفی مسطح، کوفی شکسته، کوفی تزیینی (مورق ساده)، ثلث، توقیع، و حتی کوفی اولیه. این تنوع با رنگه&zwnj;نویسی&zwnj;هایی در مواضع خاص افزون شده است. البته تنوع قلم&zwnj;ها و رنگ&zwnj;ها از سر تفنن نیست بلکه به سبب چندگانه بودن محتوای این متن و خطر ورود متون غیر به نص قرآن کاتب برای تفکیک متون فرعی از متن قرآن و نیز سهولت در قرائت، قلم&zwnj;ها و رنگ&zwnj;هایی متنوع به کار برده است به طوری که متن قرآن به قلم کوفی مسطح، و ترجمه و تفسیر به قلم کوفی شکسته خفی در ذیل سطور جلی متن کتابت شده است. در متن تفسیر آیات نقل شده از سوره&zwnj;های دیگر که عموما تصدیق کنندهٔ تفسیر است به قلم ثلث جلی است. در مواردی خاص مانند معانی مختلف واژهٔ &laquo;ورود&raquo; بر مبنای آیات قرآن (صفحه ۱۳۸) کاتب جهت تفکیک آیات از یکدیگر به تناوب از قلم ثلث و کوفی اولیه استفاده کرده است. از کوفی مورق نیز در کتابت متون میان تذهیب مثل واژهٔ &laquo;عشر&raquo;، &laquo;خمسه&raquo; و &laquo;الله&raquo; استفاده شده است.&nbsp;</p>
<p>برجسته&zwnj;ترین خصوصیت تذهیب این نسخه تکیه بر نقوش هندسیِ پایه بخصوص دایره و مستطیل در طراحی عناصر تذهیب است. نقوش پایه با اندک افزوده&zwnj;هایی مثل سرترنج کوچک در طراحی ابرک، ترنج&zwnj;های حاشیه و لوح&zwnj;ها تنوعی گسترده یافته است. به کارگیری اسلیمی درشت و زنجیره&zwnj;سازی نیز در تذهیب این نسخه کاربردی بسیار دارد که البته هریک از این موارد در جایگاهی مخصوص به کار رفته&zwnj; است: انواع زنجیره&zwnj;سازی&zwnj;ها را در طراحی حاشیه&zwnj;های مستقیم لوح&zwnj;های صفحات آغازین و جدول&zwnj;سازی صفحات افتتاح می&zwnj;توان دید و طوقه&zwnj;ها و حواشی مدور با ترصیع رنگی تزیین شده است.</p>
<p>نقوش هندسی گره&zwnj;سازی&zwnj;شده برای پوشاندن سطوح بزرگ مانند زمینه لوح&zwnj;ها کاربرد داشته اما زمینه نوشته&zwnj;ها، اعم از متن یا نشان&zwnj;های شمارندة آیات، نقوش گیاهی مبتنی بر نقش اسلیمی است. همچنین گسترهٔ رنگی شامل زر، لاجورد، قهوه&zwnj;ای، سفید، و شنجرف است.</p>