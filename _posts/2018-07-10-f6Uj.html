--- 
title: "دشواری‌های بازشناسی کارکرد و نهاد و کالبد در تاریخ معماری" 
authors: qayyoomi 
types: blog 
featured: false
slug: f6Uj 
--- 
<p>فرض کنید می&zwnj;خواهیم به تاریخِ یک گونه&zwnj;بنا بپردازیم؛ مثلاً می&zwnj;خواهیم تاریخ مدرسه را در شیراز زندیان وارسی کنیم. در منابع به این برمی&zwnj;خوریم که فلان کس در خانه&zwnj;اش مدرسه&zwnj;ای دایر کرد؛ به این نحو که در اوقاتی از روز و هفته مجالس درسی در خانه&zwnj;اش برگزار می&zwnj;کرد و طالبان علم به آنجا رفت&zwnj;وآمد می&zwnj;کردند. بی&zwnj;شک این در زمرۀ شواهد &laquo;تاریخ مدرسه&raquo; هست؛ اما آیا جزو شواهد &laquo;تاریخ معماری مدرسه&raquo; هم شمرده می&zwnj;شود؟ مثالی دیگر: نوعی از ظرف &laquo;کاسه&raquo; نام دارد و به آنچه در آن ظرف می&zwnj;ریزیم &laquo;آش&raquo; می&zwnj;گوییم. اگر بخواهیم تاریخ کاسه را مطالعه کنیم، ناگزیر باید به تاریخ آش هم بپردازیم؛ اما پیداست که این دومی را در چنان کاری اصل نمی&zwnj;گیریم. برای شناختن تاریخ کاسه به&zwnj;قدر نیاز به سروقت تاریخ آش می&zwnj;رویم و هیچ&zwnj;گاه تاریخ آش را همان تاریخ کاسه نمی&zwnj;انگاریم. حال فرض کنید در زبان فارسی، هم به ظرف می&zwnj;گفتیم &laquo;آش&raquo; و هم به مظروف. در این صورت، آیا در بررسی تاریخ آن ظرف، تاریخ آن خوراک را هم می&zwnj;گنجاندیم؟ می&zwnj;گوییم قصد ما این است که به تاریخ آش بپردازیم. می&zwnj;پرسند منظورتان از آش چیست. می&zwnj;گوییم منظورمان آش به منزلۀ ظرفی است که در آن آش می&zwnj;ریزند. در این صورت، در بررسی منابع و شواهد، ناگزیریم آش به معنای ظرف را از آش به معنای خوراک بازبشناسیم.</p>
<p>انسان&zwnj;ها اعمالی انجام می&zwnj;دهند. در هر جامعه، برخی از این اعمال بارها و بارها تکرار می&zwnj;شود و الگویی برای تکرار می&zwnj;یابد؛ آن&zwnj;چنان که اهل آن جامعه می&zwnj;توانند دربارۀ آن عمل یا مجموعه اعمال با هم گفتگو کنند و بر آن نامی بگذارند. آن مجموعه اعمال گاهی پیچیده و مفصل است و قواعدی دارد. چنین مجموعه اعمالی را، با استفاده از زبان اسپیرو کوستوف، &laquo;آیین&raquo; می&zwnj;خوانیم؛ مثلاً آیین آموزش، آیین بنّایی، آیین عبادت، آیین جنگ، آیین معامله. گاهی مجموعه&zwnj;ای از آیین&zwnj;ها قوام می&zwnj;گیرد و دارای قانون&zwnj;ها و قواعدی، نوشته یا نانوشته، می&zwnj;شود. این مجموعۀ آیین&zwnj;ها را &laquo;نهاد&raquo; می&zwnj;خوانیم؛ مانند مدرسه، مسجد، دیوان، خانقاه، کاروان&zwnj;سرا (منظورمان از نهادْ انستیتوسیون به معنای جامعه&zwnj;شناختی&zwnj;اش نیست). هر آیین در مکانی، معمولاً مکان مصنوع، اجرا می&zwnj;شود. نهادها هم در مکان تحقق می&zwnj;یابند. در طی زمان، برخی از آیین&zwnj;ها و نهادها مکانی &laquo;خاص&raquo; طلب نمی&zwnj;کنند و می&zwnj;شود آنها را در مکان&zwnj;ها و بناهای گوناگونی محقق کرد. اگر به تاریخ معماری ایران رجوع کنیم، می&zwnj;بینیم که مثلاً دیوان کمابیش از این قبیل است. در کمتر جایی از تاریخ معماری ایران می&zwnj;توان از گونه&zwnj;بنایی به نام &laquo;دیوان&raquo; سخن گفت. برخی از آیین&zwnj;ها و نهادها در آغاز پیدایی&zwnj;شان مکانی خاص خود ندارند و آنها را در مکان&zwnj;هایی نامتعین یا در گونه&zwnj;بناهایی اجرا می&zwnj;کنند که برای مقاصد دیگری پدید آمده&zwnj;اند. مثلاً آیین آموزش یا تعلیم و تعلم در آغاز مکانی خاص خود نداشته و در خانه و مسجد تحقق می&zwnj;یافته است. حتی بعدها هم که آیین آموزش به نهاد مدرسه مبدل شد، ممکن بود، و همچنان ممکن است، که نه در بنایی به نام مدرسه، بلکه در خانه و مسجد استقرار یابد. در این صورت، می&zwnj;توان از نهاد مدرسه سخن گفت که در کالبد خانه یا مسجد مستقر شده است. مکتب&zwnj;خانه نهادی است که یا در خانۀ ملا تحقق می&zwnj;یافته، یا اگر بنایی داشته، آن بنا در طی زمان چندان به قامت نهاد مکتب&zwnj;خانه نچسبیده است که گونه&zwnj;بنایی متمایز پدید آورد. مثال بارز دیگر آن آیین مجلس ذکر و جماعت صوفیان است که نخست در کالبد مسجد تحقق یافت؛ سپس در قالب نهاد خانقاه در کالبد رباط؛ و بعدها کالبدی ویژه برای خود پدید آورد به نام &laquo;خانقاه&raquo;. بنابراین، می&zwnj;توانیم در هر پاره از تاریخ و جغرافیای ایران، از &laquo;موقع&raquo; تاریخ&zwnj;ای سخن بگوییم که مثلاً نهاد خانقاهْ سرگردانی در میان گونه&zwnj;بناهای دیگر را وانهاد و در کالبد گونه&zwnj;بنایی به نام خانقاه مستقر شد (برای ملاحظۀ بحثی در این باره، نک: قیومی و سلطانی، &laquo;معماری گم&zwnj;شده: خانقاه در خراسان سدۀ پنجم&raquo;).</p>
<p>شاید بهترین مثال برای این مبحث مسجد باشد. مسجد کجاست؟ مسجد، به معنای خاص، معبد مسلمانان است و آن هر جایی از زمین است که پاک باشد، آن را به&zwnj;زور از دیگران نگرفته باشند (غصبی نباشد)، تقریباً مسطح باشد، محکم باشد آن&zwnj;قدر که بتوان بر آن به&zwnj;تعادل ایستاد و نشست، و کسی در آن &laquo;آیین نماز&raquo; بگزارد. این آیین در طی روزگار حیات پیامبر اسلام رفته&zwnj;رفته متشخص&zwnj;تر و متعین&zwnj;تر شد، با قواعدی که شریعت معین می&zwnj;کرد. این مجموعۀ آیین&zwnj;های نماز که نهاد &laquo;مسجد&raquo; را پدید آورد، همچون همان نماز سادۀ نخستین، مقتضیِ مکان بود: کافی بود که زمینی کمابیش صاف را که پاک باشد و غصبی نباشد نشان بگذارند و محصور کنند و بر آن مطابق شریعت صیغه&zwnj;ای جاری کنند تا آن زمین ساده، بدون دیوار و سقف، مسجد باشد. امروز هم اگر بر زمینی، یا خانه&zwnj;ای یا هر بنای دیگری با صفات یادشده، صیغۀ مسجدی بخوانند، آن زمین یا بنا تا ابد مسجد است. در همین تهران، به&zwnj;خصوص در نواحی جنوبی شهر، چه بسیار خانه&zwnj;هایی که با خواندن صیغۀ مسجد &laquo;مسجد&raquo; شده است، بی&zwnj;آنکه تغییر کالبدی مهمی در آن بدهند. چه&zwnj;بسا مسجدهایی که پاره&zwnj;هایی از آنها، چون صیغۀ مسجدی بر آنها جاری نکرده&zwnj;اند، شرعاً مسجد محسوب نیست. پس آیا می&zwnj;توان گفت هرجا که نهاد مسجد در آن مستقر شده باشد در زمرۀ تاریخ معماری مسجد است؟</p>
<p>در کنار این مسیرهای سادۀ مسجد شدن و مسجد کردن، که در طی تاریخ، از آغاز اسلام تا کنون، در جهان برقرار بوده است، از همان اوایل کار، نهاد مسجد کم&zwnj;کم کالبدی خاص خود پدید آورد: پیامبر (ص) نخست زمینی را برای مسجد معین کرد و دیواری ساده دور آن کشید و مدخل&zwnj;هایی برایش معین کرد. اتاقی هم برای خانۀ خود در گوشه&zwnj;ای از آن ساخت. مؤمنان در پنج وقت نماز در آنجا گرد می&zwnj;آمدند و به جماعت نماز می&zwnj;گزاردند. آیین&zwnj;های اجتماعی دیگری هم که در زمرۀ آیین&zwnj;های نهاد مسجد بود، مانند مشورت و بسیج کردن برای جنگ و قضاوت، در همان&zwnj;جا اجرا می&zwnj;شد. در وقت نماز ظهر، آفتاب مؤمنان را می&zwnj;آزرد. پس پیامبر فرمود تا با تنه&zwnj;ها و شاخه&zwnj;های نخل و گِل در قسمت&zwnj;هایی از آن سایبانی ساده افراشتند. این نخستین تعیّنِ کالبدیِ نهاد مسجد بود؛ یعنی همان &laquo;موقعِ&raquo; تاریخی&zwnj;ای که &laquo;نهاد مسجد&raquo; واجد &laquo;کالبد مسجد&raquo; شد. بعدها که مسلمانان شهرهایی فتح کردند یا ساختند و ساختن مسجدهای نو لازم آمد، طبیعتاً به آن نخستین مسجد ــ مسجد پیامبر در مدینه ــ نگاه کردند و آن را سرمشق گرفتند. نمازگاه ستون&zwnj;دار با سقف مسطح که روزگاری برای ایجاد سایه پیدا شد، حالا دیگر الگویی کالبدی شده بود؛ ولو نه فقط برای ایجاد سایه. آن الگوی نخست را، با صحنی و نمازگاهی چهل&zwnj;ستون در یک، دو، سه، یا چهار سوی آن، در مناطق گوناگون با ساخت&zwnj;مایه&zwnj;ها و مواد و فنون مختلف معماری تکرار کردند. به این نحو، &laquo;گونه&zwnj;بنای مسجد&raquo; پدید آمد. اما گونه&zwnj;بنای مسجد فقط در همین مسیر پیش نرفت و تحقق نیافت؛ بلکه به&zwnj;موازات آن، مسجدهای دیگری در همه جای جهان اسلام ساخته شد که گاهی تک&zwnj;اتاقی بیش نبود؛ گاهی صحن نداشت؛ گاهی چهارطاقی&zwnj;ای بود بدون ستون. چرا این همه بناهای گوناگون را، با هزار شکل و صورت، به یک نام مسجد می&zwnj;خوانیم؟ زیرا همۀ آنها جایگاه تحقق نهاد مسجدند.</p>
<p>آیا نهاد مسجد، که در این همه صورت&zwnj;های گوناگون معماری تحقق یافته است، فقط مقتضاها و لازمه&zwnj;های فقهی دارد؟ آیا کافی است که جایی پاک و مسطح و مستقر و غیرغصبی باشد تا در تاریخ معماری هم در زمرۀ گونه&zwnj;بنای مسجد شمرده شود؟ آیا تنوع مسجد در تاریخ معماری ایران و جهان اسلام چنان است که هیچ معیار واحد کالبدی&zwnj;ای برای تشخیص مسجد از غیرمسجد در دست نداریم؟ نهاد مسجد یک اقتضای آشکار کالبدی داشته و این مقتضا در طی تاریخ تحقق یافته است: استقبال (رو کردن به قبله). در معماری ایران در دوران اسلامی، فقط و فقط دو گونه&zwnj;بنا لزوماً رو به قبله دارند: مقبره و مسجد. متأسفانه مسجد هیچ مشخصۀ کالبدی ثابتی، به&zwnj;جز استقبال، ندارد. این استقبال هم چندان اتکاکردنی نیست؛ زیرا تشخیص قبله در مذاهب گوناگون اسلام متفاوت است. حتی در جاهایی با مذهب واحد و حتی با قبله&zwnj;یابی نجومی هم، با تفاوت و خطای زیج، قبله&zwnj;ها متفاوت شده است (برای ملاحظۀ تحقیقی مفصل در این باره، نک: پایان&zwnj;نامۀ کارشناسی ارشد آقای دکتر مجید حیدری دلگرم در دورۀ مطالعات معماری ایران با عنوان &laquo;قبله در معماری ایران&raquo;). محراب هم، که نشانۀ استقبال است، معیاری معتبر برای تشخیص مسجد از غیرمسجد نیست؛ زیرا در بناهای دیگر هم محراب ساخته&zwnj;اند. جایی مسجد است که شواهد غیرکالبدی ــ مانند نوشته و عکس و نقش و کتیبه ــ بر تحقق نهاد مسجد در آنجا گواهی دهند (در یادداشتی دیگر نشان خواهم داد که بی&zwnj;توجهی نویسندگان تاریخ معماری ایران به همین نکته موجب جعل گونه&zwnj;بنایی به نام &laquo;مسجدـ مدرسه&raquo; شده است).</p>
<p>بنا بر آنچه گذشت، مدرسه مشترکی لفظی بین یک نهاد و یک گونه&zwnj;بناست؛ همچنین است مسجد و خانقاه و کاروان&zwnj;سرا و بیمارستان و ... . در مطالعۀ تاریخ معماری، باید به این مشترک لفظی توجه کرد و به مقتضاهای تاریخی و عقلی هریک از مدلول&zwnj;های آنها پای&zwnj;بند ماند و آنها را از هم بازشناخت و حکم یکی را بی&zwnj;جهت به دیگری تسری نداد.</p>