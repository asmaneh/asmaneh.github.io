--- 
title: "آستین خاطی" 
authors: smohseni 
types: blog 
featured: false
slug: t2Wfw 
--- 
<p>&laquo;تخریب خانه تاریخی نائل در اصفهان&raquo; [۱]</p>
<p>&laquo;خانۀ یادگار سیدجواد نائل شبانه تخریب شد!&raquo; [۲]</p>
<p>&nbsp;</p>
<p>اینها دو نمونه از اولین تیترهایی است که دربارۀ تخریب خانۀ نائل در خبرگزاری&zwnj;ها بود. گزارش&zwnj;هایی کوتاه و کمابیش یکسان که خبر از تخریب کامل خانه&zwnj;ای در کوچۀ مسجد مصری اصفهان می&zwnj;داد. پیش از اینکه این اخبار منتشر شود در گروه&zwnj;های مرتبط با میراث فرهنگی اخبار تخریب دیواری از این خانه و تلاش برای جلب توجه سازمان میراث فرهنگی دست به دست می&zwnj;شد. کمی که گذشت تیترهای دیگری هم اضافه شد و مسئولان هم اعلام موضع کردند:</p>
<p>&nbsp;</p>
<p>&laquo;چه کسی مقصر تخریب خانه&zwnj; تاریخی نائل است؟&raquo; [۳]&nbsp;</p>
<p>&laquo;اشد مجازات در انتظار عاملان تخریب خانه نائل اصفهان&raquo; [۴]&nbsp;</p>
<p>&nbsp;</p>
<p>وقتی تیتر خبرگزاری&zwnj;ها به این مرحله می&zwnj;رسد یعنی همه جا بحث&zwnj;های داغی در جریان است. خبرنگاران در حال تلفن زدن به مسئولانند و آنهایی که باهوش&zwnj;ترند به محل خانه رفته&zwnj;اند و با مردم حرف زده&zwnj;اند. رئیس ادارۀ میراث فرهنگی اصفهان حالا که حرف&zwnj;های قبلی&zwnj;اش دربارۀ جلوگیری از ادامۀ تخریب بیهوده از آب درآمده داغ و پرحرارت از یافتن عاملان تخریب می&zwnj;گوید و شهرداری را متهم می&zwnj;کند، شهرداری میراث را متهم می&zwnj;کند، هر دویشان مردم را متهم می&zwnj;کنند و مدام تیترهای مختلف با محتوای کم و بیش یکسان تولید می&zwnj;شود که وای! بدا به حال متخلفان. دریغا و واحسرتا! مسئولان میراث فرهنگی حرف&zwnj;هایشان را به استناد قوانینی [۵] که در این باره هست می&zwnj;زنند و &laquo;تا آخر پای شکایت خود ایستاده&zwnj;اند&raquo;.</p>
<p>در ماجرای این تخریب هر مسئول و هر سازمانی که انگشت اتهام به سمت دیگری دراز می&zwnj;کند در نهایت مردم را هم شریک جرم می&zwnj;داند. یا مردم با همکاری شهرداری این کار را کرده&zwnj;اند یا مردم بدون توجه به قوانین ادارۀ میراث فرهنگی اصفهان خانه را با لودر با خاک یکسان کرده&zwnj;اند. رسمی و غیررسمی می&zwnj;گویند مردم برای عریض شدن کوچه خانه را خراب کرده&zwnj;اند، خانه پاتوق معتادان و خلاف&zwnj;کاران شده است و مردم خرابش کرده&zwnj;اند، دیوار خانه شکم داده بوده و کوچه را برای بازی بچه&zwnj;ها جای ناامنی کرده بوده است، پس مردم خرابش کرده&zwnj;اند.&nbsp;</p>
<p>موقع گفتگو دربارۀ این موضوع مردم دو مرتبه دارد، در مرتبه&zwnj;ای چیز مبهم و نامعلومی است، نمایندۀ گروهی است که تهمت زدن به آنان آسان است، شخص معلومی نیست که برگردد و یقۀ کسی را بگیرد. برای دور کردن تقصیر از خود دستاویز بسیار مناسبی است. کافی است کمی هم از عبارت&zwnj;های &laquo;فرهنگ&raquo; و &laquo;بی&zwnj;فرهنگی&raquo; و &laquo;فرهنگ&zwnj;سازی&raquo; استفاده کنیم تا استدلالمان دربارۀ مقصر ماجرا ردخور نداشته باشد. اما نباید این مرتبه از معنی مردم را با مرتبۀ دیگرش خلط کنیم. مردم مجموعه&zwnj;ای از آدم&zwnj;هاست، آدم&zwnj;های واقعیِ بسیار شبیه به ما و بسیار متفاوت با ما. آدم&zwnj;هایی که بچه&zwnj; دارند و نگران امنیت بچه&zwnj;هایشان هستند، آدم&zwnj;هایی که ملکشان سرمایه&zwnj;شان است و نگران ارزش آنند، آدم&zwnj;هایی که ماشینشان را باید تا در خانه&zwnj;شان بیاورند ( و کیست که چنین نخواهد!) و کوچۀ ماشین&zwnj;رو با جای پارک بر ارزش ملکشان می&zwnj;افزاید. نمی&zwnj;شود بخشی از ویژگی&zwnj;های مرتبۀ دوم از معنی مردم را گرفت و به مرتبۀ اول از معنی آن داد و بعد از آن مردم مبهم دفاع کرد. اگر مردم را مجموعه&zwnj;ای از این آدم&zwnj;های واقعی ببینیم باید این را هم بپذیریم که وقتی این آدم&zwnj;ها حقوقی دارند وظایفی هم دارند، فقط کسانی نیستند که ته چاه ظلم افتاده باشند و کسی دادرسشان نباشد؛ هر چند که شاید خیلی هم مقصر نباشند. مردم برای اینکه زندگی بهتری داشته باشند، برای اینکه سرمایه&zwnj;ای داشته باشند به خانه&zwnj;هایشان وابسته&zwnj;اند، خانه&zwnj;هایشان خانه نیست چون سقف و سرپناه، سرمایه&zwnj; است که امیدوارند روز به روز ارزشش بیشتر شود و خودشان هم از تورم جا نمانند.&nbsp;</p>
<p>این ارزشی که مردم در خانه&zwnj;هایشان به دنبالش هستند در عرض خیابان و قدری که ماشین می&zwnj;بیند تعریف می&zwnj;شود، هر چه زمین و دیوار خانه&zwnj;ها بیشتر برای ماشین&zwnj;ها کرنش کند و بیشتر جا بدهد که ماشین بگذرد و پارک کند ارزشمندتر خواهد بود. ارزش این زمین و خانه را باید بتوان اندازه گرفت، با متر! ارزشی که مادی نباشد باد هواست. مردم در پی سرمایۀ اقتصادی است چون سرمایۀ اقتصادی است که &laquo;نان&raquo; می&zwnj;شود، سرمایۀ فرهنگی خربزه است و آب. این رذیلت اخلاقی&zwnj;ای فراگیر است، همان است که می&zwnj;گوید دیگی که برای من نجوشد سر سگ درش بجوشد. مردم می&zwnj;پرسد که سرمایۀ فرهنگی برای من چه دارد، و جواب می&zwnj;دهد که هیچ.</p>
<p>سازمان عریض و طویلی که متولی این سرمایۀ فرهنگی است در حالت خوش&zwnj;بینانه، فشل و بی&zwnj;پول و ناتوان است و در حالت بدبینانه، فاسد. این سازمان خودش هم بر پایۀ همان رذیلت اخلاقی فراگیر می&zwnj;اندیشد، چون آدم&zwnj;هایش جزو همان مردم&zwnj;اند که حالا متهم&zwnj;اند. این سازمان نمی&zwnj;تواند به مردم نشان دهد که این سرمایۀ فرهنگی چیزی نیست که فقط به آن افتخار کنند، چیزی است که می&zwnj;تواند واقعاً برایشان &laquo;نان&raquo; داشته باشد، از سوی دیگر اگر مردم، مردم آن کوچه و مردم شهر و مردمی که در همین سازمان کار می&zwnj;کنند، واقعاً بدانند که سرمایۀ فرهنگی سرمایۀ عظیمی است و اگر قدرش را بدانند سرمایۀ مادی نیز با خود می&zwnj;آورد آن وقت اصلاً لازم نیست در هر ماجرایی این&zwnj;همه یکدیگر را متهم کنند تا بتوانند چند صباحی بیشتر میزشان را نگه دارند. مردمی که کارمند این سازمانند اگر بخواهند چنین کنند همت زیادی لازم است و باید از جان مایه بگذارند، اما آنها هم زندگی دارند و باید &laquo;نان&raquo; بخورند، پس یا چشم&zwnj;هایشان را روی خیلی چیزها می&zwnj;بندند و سرشان را پایین می&zwnj;اندازند یا اینکه خودشان را می&zwnj;زنند به آن راه و فقط به دیگ خودشان فکر می&zwnj;کنند و در ماجراهایی این&zwnj;چنین دربه&zwnj;در به دنبال آستین خطاکاری مي&zwnj;گردند که گناه قصور را گردن بگیرد. [۶]&nbsp;</p>
<p>&nbsp;</p>
<p><strong>پی&zwnj;نوشت:</strong></p>
<p>ــــــــــــــــــــ&nbsp;</p>
<p>[۱] ایسنا</p>
<p>[۲] ایمنا</p>
<p>[۳] ایلنا</p>
<p>[۴] ایرنا</p>
<p>[۵]&nbsp;بنا به مادۀ ۵۶۰ از قانون مجازات اسلامی: &laquo;هر کس بدون اجازۀ سازمان میراث فرهنگی کشور، یا با تخلف از ضوابط مصوب و اعلام&zwnj;شده از سوی سازمان مذکور در حریم آثار فرهنگی ـ تاریخی مذکور در این ماده مبادرت به عملیاتی نماید که سبب تزلزل بنیان آنها شود، یا در نتیجۀ آن عملیات به آثار و بناهای مذکور خرابی یا لطمه وارد آید، علاوه بر رفع آثار تخلف و پرداخت خسارت وارده به حبس از یک تا سه سال محکوم می&zwnj;شود.&raquo;&nbsp;</p>
<p>[۶] وقتی هم اسنادی از مکاتبه&zwnj;های یگان حفاظت دربارۀ مراحل تخریب خانه با مدیران مختلف فاش می&zwnj;شود سکوت می&zwnj;کنند.</p>