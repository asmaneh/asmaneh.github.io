--- 
title: "کوچ: سرودن شعری حماسی (مقدمه‌ای برای کتاب ایلراه تاراز اثر فرهاد ورهام)" 
authors: beheshti 
types: blog 
tags: کوچ,عشایر,ایل,کتاب,فرهاد ورهام,محمد بهشتی,تاریخ معماری,آسمانه,مطالعات معماری ایران 
featured: false
slug: NvkkW 
excerpt: "ساده که بنگریم کوچ چیست به جز طی مسافتی طولانی آنهم با پای پیاده و با کلی اسباب و بار و بنه؛ مسیری پرسنگلاخ و پر فراز و نشیب. بر سر راه گردنه‌های مرتفع زردکوه به انتظار نشسته که سرمای برفش حتی در آغاز بهار پا را کبود می‌کند و تا به مغز استخوان می‌رسد. رود کارون و بازفت است که عبور از آنها به اندازۀ عبور از پل صراط مخاطره‌آمیز است و اگر غافل شویم طغیانش جان خودمان و احشاممان را می‌گیرد، تنگه‌ها و دالان‌هایی که بیم لغزیدن و جان سپردن در دل می‌افکند." 
--- 
<p style="text-align: justify;">ساده که بنگریم کوچ چیست به جز طی مسافتی طولانی آنهم با پای پیاده و با کلی اسباب و بار و بنه؛ مسیری پرسنگلاخ و پر فراز و نشیب. بر سر راه گردنه&zwnj;های مرتفع زردکوه به انتظار نشسته که سرمای برفش حتی در آغاز بهار پا را کبود می&zwnj;کند و تا به مغز استخوان می&zwnj;رسد. رود کارون و بازفت است که عبور از آنها به اندازۀ عبور از پل صراط مخاطره&zwnj;آمیز است و اگر غافل شویم طغیانش جان خودمان و احشاممان را می&zwnj;گیرد، تنگه&zwnj;ها و دالان&zwnj;هایی که بیم لغزیدن و جان سپردن در دل می&zwnj;افکند. کوچ چیست به جز رنج زنان بارداری که باید گهوارۀ کودک خردسالشان را هم بر دوش کشند. رنج پیرمردها و پیرزن&zwnj;هایی که دیگر نه یارای رفتن این راه دشوار را دارند و نه امکان ماندن و سرنوشتشان پیدا نیست. کوچ چیست به جز شب&zwnj;بیداری&zwnj; از بیم گرگ و راهزنانی که ممکن است به گله زنند و داروندارمان را بگیرد. و خلاصه کوچ چیست به جز هزار تهدید دیگر که انتظار آدمی را می&zwnj;کشد از بی&zwnj;آبی و بی&zwnj;غذایی گرفته تا بیماری کودکانی که بر اثر دوری از طبیب و دوا، در نیمه&zwnj;های راه جان می&zwnj;سپرند و داغشان به دل مادر و پدرهایشان می&zwnj;ماند. سایۀ سنگین قحطی که همه ایل را به یکسان تهدید می&zwnj;کند و حتی فکر آمدنش در آینده، نمی&zwnj;گذارد آب و لقمه&zwnj;غذایی که امروز داریم هم به خوشی از گلو پایین رود.</p>
<p style="text-align: justify;">&nbsp;</p>
<p style="text-align: justify;">اما این یک روی کوچ است؛ اینگونه که بنگریم درمی&zwnj;مانیم که با این همه مشقت و آنهم وقتی که زندگی در روستا و شهر با آسایش بیشتری همراه است چرا مردمانی حتی تا امروز رنج کوچ را به جان می&zwnj;خرند و باکی&zwnj;شان از همۀ این مصائب نیست. چرا پیشتر از اینها دل به آسایش شهر و روستا نسپردند، چرا به کارمندی دولت و آب&zwnj;باریکه&zwnj;ای از حقوق و مستمری تن ندادند و در عوض امکانات سکونت در شهر و روستا را برای خود نخریدند؛ خانۀ گرم و بستر راحت، بیمارستان و دوا و دکتر دردسترس، آب لوله&zwnj;کشی که در زندگی شهریان از نان شب واجب&zwnj;تر و بدیهی&zwnj;تر شده و خلاصه همۀ چیزهایی که دیگران را گرفتار یکجانشینی کرده چرا آنان را متقاعد به ماندن نکرده است. در روزگاری که در جوامع پیشرفته موفق شده&zwnj;اند با انواع بیمه&zwnj;ها و تأمین اجتماعی در سطوح بالا زندگی آسوده هر انسان را در کل عمر و حتی در نسل&zwnj;های آینده&zwnj;اش از هر جهت تدبیر و تضمین کنند، چرا عشایر همچنان و هر لحظه برای تأمین روزمره&zwnj;ترین مایحتاجشان بر روی بند باریکی از عدم اطمینان راه می&zwnj;روند و مبارزه می&zwnj;کنند.</p>
<p style="text-align: justify;">&nbsp;</p>
<p style="text-align: justify;">در کتاب زمین انسان&zwnj;ها سنت اگزوپری هنرمندانه حماسه&zwnj;ای را به تصویر کشیده است؛ صحنۀ کوچ مرغابیان وحشی در موسم مهاجرت. وقتی این مرغابیان به پرواز درمی&zwnj;آیند در سرزمینهایی که زیر بالهایشان گسترده می&zwnj;شود آشوبی عجیب پدید می&zwnj;آورند. مرغابیان اهلی گویی ناخودآگاه به سمت آنان کشیده می&zwnj;شوند، ناشیانه جستی می&zwnj;زنند و در آرزوی پرواز خیزی برمی&zwnj;دارند. آوای طبیعت بکر و زیبا مرغان کنج روستا را هم لحظه&zwnj;ای به مرغان مهاجر تبدیل می&zwnj;کند. ناگهان در مغز کوچکشان که تا پیش از این جز سودای حقیر برکه و مرغدانی و غذای سهل&zwnj;الوصول چیزی نبود، پهنۀ قاره&zwnj;ها و گسترۀ اقیانوسها و طعم بادهای فراخنای دریاها نقش می&zwnj;بندد. مرغابی برکه یادش رفته بود که مغزش گنجایش چنین شگفتی&zwnj;هایی داشته، و به محض دیدن پرواز مرغان آزاد دوباره بال می&zwnj;زند و دانه و غذا را خوار می&zwnj;دارد و سر آن دارد که مرغی وحشی شود. اگزوپری ادامه می&zwnj;دهد که همین تفاوت میان آهوان وحشی و آهوانی است که از کوچکی دست آموز آدمیان می&zwnj;شوند. پس از مدت طولانی زندگی در پرچین، وقتی دیگر این آهوها از دست انسان شیر و علف می&zwnj;خورند و به نوازش آدمیان تن می&zwnj;دهند، آدمی ساده لوحانه گمان می&zwnj;کند آنها اهلی شده&zwnj;اند و او توانسته آنها را از چنگال شیرها و انوع دیگر مرگهای غم&zwnj;انگیزی که در طبیعت بکر در انتظارشان بوده برهاند. اما هر روز می&zwnj;بیند که آهوان شاخهایشان را به دیوار پرچین چسبانده&zwnj;اند، حتی سعی نمی&zwnj;کنند دیوار را از سر راه بردارند فقط به دوردست&zwnj;ها خیره می&zwnj;شوند و از جا تکان نمی&zwnj;خورند. با آنکه از وقتی هنوز چشم باز نکرده بودند اسیر آدمی بودند و اصلا طعم آزادی در دشت را نچشیده&zwnj;اند چیزی آنها را به خود می&zwnj;خواند؛ شاید خودشان هم ندانند ولی ما می&zwnj;دانیم این دشت گسترده است که آنها را کامل می&zwnj;کند. آنها می&zwnj;خواهند که آهوی واقعی باشند و رقص آهوانه&zwnj;شان را بکنند، می&zwnj;خواهند طعم فرار مستقیم را بچشند. ترس از شغالان مهم نیست اگر حقیقت آهو در این است که ترس را بچشد، اصلا همین ترس است که سبب می&zwnj;شود از خویشتن بگذرند و به بلندترین پرش&zwnj;ها نائل شوند. چه اهمیتی دارد حضور شیرها وقتی حقیقت آهو این است که در آفتاب و در زیر پنجه&zwnj;های یک شیر از هم دریده شود. حتما برای آهو حقیقتا این مرگ بهتر از مردن در سالخوردگی آنهم در گوشۀ امن پرچین است.</p>
<p style="text-align: justify;">&nbsp;</p>
<p style="text-align: justify;">خوب که به کوچ بنگریم از خود می&zwnj;پرسیم چه اهمیتی دارد سنگلا&zwnj;خ&zwnj;ها و طغیان رودها و مسیرهای پرپیچ و خم و بیماری و کهنسالی و حتی مرگ وقتی حقیقت زندگی عشایری این است که آنان کوچ کنند. عشایر به امید کوچ زنده&zwnj;اند؛ و زندگی را بدون کوچ نمی&zwnj;خواهند. پیرمرد و پیرزن عشایری همچون آهوی واقعی مرگ در چنگال طبیعت را به مرگ در کنج بیمارستان ترجیح می&zwnj;دهد. او آسایش شهر را خوار می&zwnj;شمرد؛ نه اینکه راحتی را دوست نداشته باشد؛ اینطور نیست. ولی راحتی&zwnj;های شهر و روستا قیمتی دارد و قیمت آن صرفنظر کردن از کوچ است و این برای او بهای سنگینی است. او می&zwnj;خواهد دشت&zwnj;ها و دره&zwnj;ها را زیرپابگذارد و آزاد زندگی کند. هر گاه که تخت قاپو و زمینگیر شده باز در سرش هوای کوچ را پرورانده و به امید کوچِ دوباره تن به اسارتِ یکجانشینی داده است. در شهر هم که بوده وقتی موسم کوچ رسیده مرغ دلش پرواز کرده و همراه مرغان کوچنده شده است. برای او جست و خیز در گرمسیر و سردسیر بسیار پرارزش&zwnj;تر از زندگی مطمئن در گوشۀ دلگیر شهر است. برای همین است که شهرنشینان و روستاییان از سوی عشایر متهم به عافیت&zwnj;طلبی و تنبلی و سوداگری شده&zwnj;اند.</p>
<p style="text-align: justify;">&nbsp;</p>
<p style="text-align: justify;">زندگی در روستا و شهر بسیار در معرض افتادن به ورطۀ روزمرگی است؛ چیزی که &laquo;زندگی&raquo; را به &laquo;زنده بودن&raquo; تقلیل می&zwnj;دهد. زنده بودنی که عاری از داستان و حماسه و روایت است و فقط تکرار است و تکرار. یکجانشینانی که به خاطر وجود آب لوله&zwnj;کشی هیچگاه حقیقتا معنای &laquo;تشنگی&raquo; را درک نکردند و نتیجتا معنای حیات را در نوشیدن جرعه&zwnj;ای آب خنک پس از تحمل مدتی کم آبی نیافته&zwnj;اند. مسلما کسی که فقدان آب را نچشیده راه به لمس گوارایی و حیات&zwnj;بخشی آب هم ندارد. کسی که در زندگی پا در راهی نامطمئن و پرفراز و نشیب نگذاشته با معنای &laquo;رسیدن&raquo; هم ناآشناست. کسی که بیماری را درک نکرده و به محض بیماری تن را به دست مداوا سپرده است بی&zwnj;گمان کمتر از هر کس دیگری قدر &laquo;سلامت&raquo; را می&zwnj;فهمد. در این معنی کوچ سرودن شعر زندگی است؛ یعنی تاب آوردن بار آرزوها و آرمانها و هیجان&zwnj;ها و دردها و رنج&zwnj;ها و مسئولیت&zwnj;ها برای چشیدن مزۀ زندگی. و این همچون سرودن شعر است چرا که شعر نیز به معنی کنار زدن حجاب&zwnj;های روی مفاهیم است برای راه بردن به حقیقت هر واژه و هر مفهوم. ولی شعر زندگی عشایری نه تغزلی است و نه غنایی، شعر زندگی عشایری شعر حماسی است. کوچ همچون هفت&zwnj;خوان حماسه&zwnj;ای است که رستم می&zwnj;سازد. اگر هفت&zwnj;خوان نباشد میان پهلوانی چون رستم و مردم عادی چه فرقی است. تنها کسی که با کوچ از نوع عشایری آشناست می&zwnj;فهمد که فحوای سخن شاهنامه چیست. چون کوچ هم همچون شاهنامه شعری حماسی است؛ آن شوریدگی و پاکبازی و شجاعتی که فردوسی از آن سخن می&zwnj;گوید در کوچ به تمامه آشکار است و از همینروست که سنت شاهنامه&zwnj;خوانی در عشایر رسمی است دیرینه. گذراندن شب&zwnj;های طولانی در کنار آتش و گوش سپردن به دلیری&zwnj;های رستم برای آنان نه از روی تفریح که درس زندگی است. دو بار کوچ در سال، پا به رکاب بودن و آمادگی برای مقابله با هر گونه دشمن و حیوان وحشی، حتی عادت به شکار و زدن بی&zwnj;محابا به دل کوه و دشت، راههای ورزیده ماندن است و تن&zwnj;آسانی و راحت&zwnj;طلبی که ماحصل یکجانشینی است منافی این ورزیدگی است. ورزیدگی به چه کار عشایر می&zwnj;آید؛ نیک که بنگریم می&zwnj;بینیم همین خصلت عشایری است که همواره آبادی&zwnj;ها و شهرها و روستاهای و به طور کلی پهنه&zwnj;های زیستی وسیع و صعب&zwnj;العبور سرزمین ما را دایر و راههای مواصلاتی این سرزمین را امن نگه داشته است.</p>
<p style="text-align: justify;">&nbsp;</p>
<p style="text-align: justify;">مختصات سرزمینی ایران تعادلی میان یکجانشینی و کوچروی را ایجاب می&zwnj;کرده است؛ اینان از دیرباز دو بازوی تأمین امنیت و عمارت ایران بودند و وجود هر دویشان برای تداوم فرهنگی به یک اندازه حیاتی بوده است. ابوریحان در آثارالباقیه آبادانی را موکول به تعادل و ایفای نقش دو برادر می&zwnj;داند؛ هوشنگ و ویگرد. پادشاهان و نظامیان نسب به هوشنگ می&zwnj;رسانند و برزگران و دیوانیان نسب به ویگرد. وظیفۀ هوشنگ برقراری نظم و عدل و امنیت است و وظیفۀ ویگرد عمارت و این دو در قبال هم مسئولند. معنای هوشنگ را می&zwnj;توان از پادشاه و نظامی به همۀ کسانیکه که حمیت و شجاعت را در زندگی سرلوحه قرار داده&zwnj;اند و پا به رکابند و آمادۀ مواجهه با خصم توسع داد و بدین اعتبار بهترین تبلور مقام و روحیۀ هوشنگی در عشایر است. به همین قیاس معنای ویگرد را می&zwnj;توان به همۀ کسانیکه فرصت و فراغت بیشتری برای عمارت&zwnj;کردن و دایر نگه&zwnj;داشتن زیستگاهها و بالفعل کردن قوه&zwnj;ها دارند یعنی یکجانشینان توسع داد؛ بی&zwnj;گمان عمارت کردن دل&zwnj;نگرانی برای دست&zwnj;پرورده&zwnj;ها و ثمره&zwnj;ها را ایجاب می&zwnj;کند و این به نوعی احتیاط و حزم در روحیۀ ویگردی می&zwnj;انجامد. به همین سبب مهمترین انتظار یکجانشینان که از نسل ویگردند از هوشنگیان تضمین امنیت راهها و منازل بوده است و این چیزی است که عشایر به صورت تاریخی به خاطر غیرت و حمیتشان خوب از پسش برمی&zwnj;آمدند و از همینروست که اکثریت سلسله&zwnj;های پادشاهی در ایران نسب به عشایر می&zwnj;رسانند و همین انتساب در دورۀ فرمانروایی، به آنان اهرمی اجرایی برای حفظ امنیت در پهنۀ سرزمین می&zwnj;بخشید.</p>
<p style="text-align: justify;">&nbsp;</p>
<p style="text-align: justify;">فیلم علف (۱۹۲۵) ساختۀ فیلمساز امریکایی مریان سی&zwnj;کوپر، دربارۀ کوچ یکی از طوایف ایل بختیاری است که چند دهه پیش از فیلم&nbsp;&nbsp;تاراز&nbsp;(۶۷-۱۳۶۶) ساخته شد، آن&zwnj;زمان که هنوز سازمان و تشکیلات عشایری در ایران تا این اندازه دستخوش تغییر و تحول نشده بود و زندگی عشایری هنوز بر بنیادهایش استوار بود. کوچ نزدیک به پنج هزار نفر و قریب به نیم&zwnj;میلیون دام در مسیری بسیار دشوار، آنقدر شگرف است که نیازمند برنامه&zwnj;ریزی دقیق و مدیریتی پیچیده است و بدون کار جمعی میسر نیست. هر فرد به مسئولیتهای خود چه در مقیاس فردی، چه در مقیاس خانوار و تیره و طایفه و ایل واقف است چرا که کمترین قصور ممکن است به این پیکرۀ منسجم و واحد آسیبی جبران&zwnj;ناپذیر بزند. اینکه ایل در چه زمانی حرکت کند که در مبدأ و مقصد دچار کمبود آذوقه برای خود و کمبود علف برای دام نباشد، مسیرش مسدود نباشد، اینکه در چه ایستگاههایی اتراق کنند، اول کدام طوایف حرکت کند و چه کسانی در طول مسیر در دامنه&zwnj;های پربرف مسیرها را باز کنند، شب&zwnj;ها چه کسانی و به چه ترتیبی کشیک دهند و ... تصورش هم ناممکن است. در آینۀ این فیلم به وضوح پیداست که آنچه دربارۀ عدم تمایل و توانایی ایرانیان به کار گروهی گفته می&zwnj;شود صحت و اعتبار تاریخی ندارد و بیشتر یکی از امراضی است که در دورۀ اخیر به آن گرفتار شده&zwnj;اند.</p>
<p style="text-align: justify;">&nbsp;</p>
<p style="text-align: justify;">در واقع کوچ عشایر در مقیاس سرزمینی مأموریتی است که فرهنگ ایران بدانان سپرده است، به آن سبب که هوشنگی کنند و همیشه همچون ارتشی ورزیده و غیور و پهلوان&zwnj;صفت و از همه مهمتر آشنا به مختصات این سرزمین حاضر و آماده باشند. در این معنی شاهنامه که ذکر خصایل نیکوی پادشاهان پیشین است برای عشایر سند هویتی و تربیتی است که سازشان را با آن کوک می&zwnj;کردند. شاهنامه سند هوشنگ&zwnj;های سرزمین ایران است. صرفنظر کردن از زندگی عشایری به جز اینکه بسیاری از توانایی&zwnj;های آنان را درپرده می&zwnj;برد، به معنی چشم پوشیدن از بازوی هوشنگی است؛ چیزی که جای&zwnj;جای ایران را در قبال هر مشکلی بی&zwnj;دفاع و بی&zwnj;پناه می&zwnj;کند. اگر به اهمیت این نقش تاریخی واقف شویم به هیچ روی تن به از بین رفتن این شیوۀ زندگی نخواهیم داد. صرفنظر کردن از کوچ مثل این است که ادبیات حماسی را از ادبیات فارسی حذف کنیم؛ مسلما نخستین چیزی که حذف می&zwnj;شود شاهنامه است چون مخاطبان واقعی&zwnj;اش را از دست می&zwnj;دهد و لب از سخن گفتن می&zwnj;بندد.</p>
<p style="text-align: justify;">&nbsp;</p>
<p style="text-align: justify;">اگر آنچه در کوچ می&zwnj;بینیم سراسر سختی و مصیبت است به این خاطر است که&nbsp; به کنه آن راه نبرده&zwnj;ایم و شکوهش را درک نکرده&zwnj;ایم. اگر ما هم زیبایی&zwnj;های مسیر تاراز را دیده بودیم، اگر خنکی آب دره شیران را حس کرده بودیم، اگر چشمهای زیبای آهوان و زیبایی رنگ پروبال دراج&zwnj;ها را درک کرده بودیم، اگر پس از مدتها تشنگی و کم&zwnj;آبی و طی سربالایی زردکوه، آب اشکفت&zwnj;او را که قاصد رسیدن به ییلاق پرآب است لاجرعه سرمی&zwnj;کشیدیم، اگر شور بزغاله&zwnj;ها را در هنگام رسیدن به مراتع سرسبز و پروپیمان ییلاقات خنک دیده بودیم و بارهای سنگین را پس از یک ماه طی طریق زمین گذاشته بودیم و معنای &laquo;رسیدن&raquo; را فهمیده بودیم، اگر همۀ این اگرها بود، شاید ما هم وقتی فروردین به انتها می&zwnj;رسید هوای کوچ به سرمان می&zwnj;زد. اینها حتی وصفش هم شهری و روستایی را از جا بلند می&zwnj;کند و به کوچ وامی&zwnj;دارد وای به حال عشایر که دیده به این زیبایی&zwnj;ها گشوده&zwnj;اند و هستی را اینگونه درک کرده&zwnj;اند. با تورق کتاب ارزشمند&nbsp;&nbsp;ایل&zwnj;راه تاراز&nbsp;که حاصل زحمات طولانی&zwnj;مدت فرهاد ورهرام است، هر مخاطب صاحبدلی مرغ دلش پرمی&zwnj;کشد به سوی آن دیارها و شک می&zwnj;کند که نکند او هم روزی پر پرواز داشته و زمین&zwnj;گیر نبوده است!</p>
<p style="text-align: justify;">&nbsp;</p>
<p style="text-align: justify;">سید محمد بهشتی</p>
<p style="text-align: justify;">&nbsp;</p>
<p style="text-align: justify;">رئیس پژوهشگاه میراث فرهنگی</p>
<p style="text-align: justify;">&nbsp;</p>
<p style="text-align: justify;">تیرماه ۱۳۹۵</p>