--- 
title: "دو یادداشت دربارۀ معرفت معماری و تاریخ معماری (۱)" 
authors: qayyoomi 
types: blog 
featured: false
slug: y2fa 
--- 
<p>آنچه در پی می&zwnj;آید، دو یادداشت است که در سال ۹۳ در پاسخ یکی از دوستان نوشتم. امیدوارم خالی از فایده نباشد.<br />۱. به نظر بنده، هر کاری که انسان در این جهان می&zwnj;کند به نحوی در خدمت معرفت است و نتیجه&zwnj;اش طوری از معرفت است. معرفت چه از طریق قوای مدرک باشد و چه از طریق دست بردن در جهان، معرفت است؛ ولو در اطوار مختلف. اطوار معرفت با هم نسبت دارند؛ زیرا &laquo;جنس&raquo; آنها یکی است.<br />۲. بین اطوار معرفت شکاف قاطع نیست؛ بلکه طیفی است که از معرفت نظری محض آغاز می&zwnj;شود و به معرفت منتج از عمل می&zwnj;رسد. قسمی از معرفت بیرون از عمل که به عمل متصل است و مقدمۀ آن است به معرفت عملی معروف است (البته این با حکمت نظری و عملی تفاوت دارد).<br />۳. عمدۀ معرفت در معماری نامدرن ایران معرفت منتج از عمل است. البته بخش مهمی از آن هم معرفت عملی (مقدمۀ عمل) و نوعی از معرفت معروف به مهارت است. مهارت همان معرفتی است که در حین عمل&zwnj;های قبلی به دست آمده است.<br />۴. عمل معماری در هرجا و هرگاه ناگزیر به نحوی از معرفت منجر می&zwnj;شود. ساخته&zwnj;های انسان&zwnj;ها (آثار معماری) همزاد معرفت آنان است. عمل معماری نوزادانی توأمان (دوقلو) دارد: معرفت و بنا. اینها در حین تکوین در هم اثر می&zwnj;گذارند. عمل در همان حال که جهان را تغییر می&zwnj;دهد، عامل را هم تغییر می&zwnj;دهد و تغییر اخیر از جنس معرفت است.<br />۵. معماری محصول معرفت&zwnj;های معمار و معرفت&zwnj;های مردم است: اولاً معرفت&zwnj;های معمار: معرفت&zwnj;های حین عمل (در معماری&zwnj;های قبلی) + معرفت&zwnj;های عملی (معرفت&zwnj;های مقدمۀ عمل، مثل هندسۀ عملی)؛ ثانیاً معرفت&zwnj;هایی که مردم از عمل زیستن در بناها و عمل تعامل با معماران و نظرها و عمل&zwnj;های دیگر به دست آورده&zwnj;اند و از آن طریق، فهم و ذوقی به معماری پیدا کرده&zwnj;اند.<br />۶. معرفت عملی (مقدمۀ عمل) معماری منبعث از معرفت نظری است که اهل معرفت نظری آن را پرداخته و بسط داده&zwnj;اند.<br />۷. تلاش ما برای فهم معماری گذشته (به یک تعبیر: تاریخ معماری) تلاش برای معرفت به معرفت است (توجه بفرمایید که منظور بنده از معرفت در این یادداشت اپیستمولوژی در برابر آندرستندینگ نیست؛ بلکه هردو را شامل است؛ زیرا آنچه موضوع معرفت&zwnj;های مورد نظر در اینجاست دامنه&zwnj;ای گسترده از اقسام ادراک دارد). معماران هستی را به نحوی فهم کرده&zwnj;اند و ما در تاریخ معماری، می&zwnj;کوشیم فهم آنان را فهم کنیم. معرفت ما به معرفت نظری اهل نظر، معرفت&zwnj;های مردم، معرفت مهارتی (حاصل از عمل&zwnj;های قبلی معمارانۀ معمار)، معرفت عملی معمار، و معرفت همزاد محصول معماری و محصول معماری (نتیجۀ مجموعۀ معرفت&zwnj;های قبلی معمار و مردم) است.<br />۸. معرفت&zwnj;ها و معرفت&zwnj;ها و معرفت&zwnj;های گوناگون بر هم انباشته می&zwnj;شود و نحوی از فهم برای بهتر زیستن در سیاقی معین را پدید می&zwnj;آورد که به یک تعبیر می&zwnj;شود آن را &laquo;سنت&raquo; خواند و به تعبیری دیگر &laquo;فرهنگ&raquo;. پس فرهنگ یا سنت (به معنای یادشده) یکی از عوامل مهم و هوشمند در معماری است و اوست که از درون معمار و از بیرون معمار، معمار و عمل او را هدایت می&zwnj;کند.<br />البته اینها گنگ است و نیاز به تدقیق و تمهید فلسفی دارد؛ به&zwnj;خصوص در جایی که پای فرهنگ باز می&zwnj;شود (که ناگزیر از دقت و استحکام فلسفی می&zwnj;کاهد).<br />۱۳۹۳</p>