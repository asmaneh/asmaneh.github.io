--- 
title: "در باب معاصریّت" 
authors: h.pishvaie 
types: blog 
tags: معاصریت,آسمانه,مطالعات معماری ایران,حمید‌رضا پیشوایی,تاریخ معماری 
featured: false
slug: wwEd8 
excerpt: "معاصر چیست؟ وقتی از معاصریّت در معماری و هنر و تاریخِ ایران حرف می‌زنیم، از چه حرف می‌زنیم؟" 
--- 
<p style="text-align: justify;">۱.&nbsp;معاصر چیست؟۱&nbsp;وقتی از معاصریّت۲&nbsp;در معماری و هنر و تاریخِ ایران حرف می&zwnj;زنیم، از چه حرف می&zwnj;زنیم؟<br />۲. امیرکبیر را به سالِ ۱۲۶۸ق/ ۱۸۵۲م در حمام فینِ کاشان کشتند، زمانی که در کاخِ بلورینِ لندن نمایشگاهِ جهانی بر پا بود و گوستاو فلوبر&nbsp;مادام بوواری&nbsp;را می&zwnj;نوشت. حدود ده سال بعد، به سالِ ۱۸۶۲- ۱۸۶۳م، ادوارد مانه تابلوِ&nbsp;ناهار در سبزه&zwnj;زار&nbsp;را کشید، وقتی که ابوالحسن خانِ صنیع الملکِ غفّاری از تصویرپردازیِ نسخۀ مصوّرِ&nbsp;هزار و یک شب&nbsp;فارغ شده و در نقاش&zwnj;خانۀ دولتیِ ارگِ سلطانی سرگرمِ تدریسِ نقاشی بود. دو سه سال بعد، در سالِ ۱۸۶۶م، انتشارِ&nbsp;جنایت و مکافاتِ&nbsp;داستایوسکی آغاز شد، در همان زمانی که شمس العماره به مباشرتِ دوست&zwnj;علی&zwnj;خانِ معیر الممالک ساخته می&zwnj;شد. به سالِ ۱۳۰۴ق/ ۱۸۸۷م، تقریباً هم&zwnj;زمان با ساخته شدنِ عمارتِ خوابگاه در اندرونیِ کاخِ گلستان، ساختِ برجِ ایفل هم آغاز شد. خانۀ روبیِ فرانک لوید رایت در حدودِ سال ۱۹۰۹م/ ۱۲۸۷ش ساخته شد، یعنی در بحبوحۀ جنبشِ مشروطه، زمانی که میرزا مهدی خانِ شقاقی هنوز سالم بود و شاید کارهایی هم در دست داشت. تابلوِ&nbsp;دوشیزگانِ آوینیون&nbsp;را پیکاسو دو سال پیش از آن، به سالِ ۱۹۰۷م/ ۱۲۸۵ش، کشیده بود، یعنی درست در سرآغازِ جنبشِ مشروطه، زمانی که کمال الملک مشغولِ تصویر کردنِ چهرۀ علیرضاخانِ عضد الملک بود. از اینها، کدام یک معاصر است؟<br />۳. سلطنتِ نیم&zwnj;بندِ احمد شاهِ قاجار از ۱۲۸۸ش/ ۱۹۰۹م تا ۱۳۰۴ش/ ۱۹۲۵م طول کشید. انقلابِ اکتبرِ ۱۹۱۷م روسیه در خلالِ همین سال&zwnj;ها رخ داد. با این حال، احتمالاً در ذهن و ضمیرِ بسیاری از ایرانیان، احمدشاهِ قاجار و سلطنتش از تاریخِ معاصر دورتر است تا انقلابِ اکتبرِ روسیه، همچنان که احتمالاً ممتحن &zwnj;الدوله و صنیع&zwnj; الملک و کمال&zwnj; الملک در شمارِ هنرمندان و معماران معاصر نیستند؛ اما رایت و مانه و پیکاسو در زمرۀ معاصران&zwnj;اند.<br />۴. احتمالاً بخشی از این ناسازگاری به سببِ غرابتِ &laquo;دیگری&raquo; است. به واسطۀ همین غرابت است که گاه رویدادهای تاریخی و هنری و معماریِ فرنگی را سهل&zwnj;تر در قلمروِ معاصر به حساب می&zwnj;آوریم، رویدادهایی که بسا خودِ فرنگیان معاصر نمی&zwnj;شمارند. البته در بابِ معاصریت، معیارهای نادقیق و نانوشتۀ دیگری هم هست؛ از جمله اینکه معاصرْ امری مربوط به سدۀ حاضر است.۳&nbsp;بر این مبنا، تابلوِ&nbsp;دوشیزگانِ آوینیونِ&nbsp;پیکاسو، به حسابِ تقویمِ میلادی، اثری معاصر است؛۴&nbsp;اما تک&zwnj;چهرۀ علیرضاخانِ عضدالملک، که هم&zwnj;زمان با آن کشیده شده، به حسابِ تقویمِ خورشیدی، معاصر نیست. بر همین سیاق، تاج&zwnj;گذاریِ رضاشاهِ پهلوی رویدادی در تاریخِ معاصر است؛ اما تاج&zwnj;گذاریِ احمدشاهِ قاجار در قلمروِ معاصر نیست یا از آن دور است. با این حال، از وجهی دیگر، در این مقایسه&zwnj;ها و تحلیل&zwnj;های نادقیق، حقیقتی نهفته است: در گذار از سدۀ سیزدهم به چهاردهم خورشیدی، با تغییرِ ساختارِ حکومتی و دیوانی و اجتماعیِ ایران، جهانِ ایرانیان دگرگون شد.<br />۵. باری، معاصر چیست؟ و یا دقیق&zwnj;تر، در ایران، معاصر چیست؟ معاصریت، در لفظ، به هر دو یا چند چیزِ هم&zwnj;عصر دلالت دارد و به این تعبیر، مفهومی ابژکتیو است؛ اما امروزه به ندرت در چنین معنایی به کار می&zwnj;رود. وقتی این اصطلاح را در ترکیب&zwnj;هایی چون معماری و هنر و تاریخِ معاصر به کار می&zwnj;بریم، مرادمان معاصر بودگیِ آنها با &laquo;ما&raquo; است. به این تعبیر، معاصریت مفهومی سوبژکتیو است. بنابراین، پرسش از چیستیِ معاصریت به پرسش از ما و عصر ما حواله داده می&zwnj;شود. به سخنِ دیگر، در اینجا پرسشِ اصلی آن است که ما کیستیم و ویژگیِ عصرِ ما چیست.<br />۶. به تعبیری، مهم&zwnj;ترین ویژگیِ ما و زمانۀ ما مدرنیّت و تجدد۵&nbsp;است. اگر این را بپذیریم، چیزی معاصر است که به واسطۀ مدرن و جدید بودنش در افقِ زمانۀ ما قرار بگیرد؛ و این تلقی&zwnj;ای&nbsp;دقیق&zwnj;تر و عمیق&zwnj;تر از مفهومِ معاصریت است. از این منظر است که تابلوِ&nbsp;استنساخِ&nbsp;محمودخانِ ملک الشعرا ــ که به سال ۱۳۰۸ق/ ح۱۲۶۹ش کشیده شده ــ اثری معاصر است. همچنین است نقاشی&zwnj;های&nbsp;هزار و یک شبِ&nbsp;صنیع الملک و تک&zwnj;چهرۀ علیرضاخانِ عضدالملک و شمس العماره و عمارتِ خوابگاه.<br />۷. با این حال، امرِ معاصر عیناً همان امرِ امروزه نیست. میان این دو تفاوتی هست که فقط به تقدّم و تأخرِ زمانی&zwnj;شان مربوط نیست. چنانکه آگامبن می&zwnj;گوید، احساسِ معاصریت مستلزمِ نوعی نگریستن با فاصله است&nbsp;که هم&zwnj;زمان واجدِ پیوستگی و نیز گسستگی است. بنابراین، امرِ معاصر، در عینِ آنکه در افقِ زمانیِ ماست، از ما فاصله دارد. این فاصله نه به سببِ بُعدِ تاریخی آن امر، که به سببِ منظرِ منتخبِ ماست، منظری که اساساً و لاجرم تاریخی است.</p>
<p style="text-align: justify;">&nbsp;</p>
<p style="text-align: justify;"><strong>پی&zwnj;نوشت&zwnj;ها</strong><br />[۱] - آگامبن خطابه&zwnj;ای دارد با همین عنوان. نک: جورجو آگامبن. &laquo;معاصر چیست؟&raquo;. در&nbsp;آپاراتوس چیست؟. ترجمۀ یاسر همّتی. تهران: رخ&zwnj;داد نو، ۱۳۸۹، ص۵۳- ۷۰.<br />[۲] - ساختار اصطلاح معاصریت را از داریوش آشوری وام گرفته&zwnj;ام. نک: داریوش آشوری.&nbsp;ما و مدرنیّت. تهران: مؤسسۀ فرهنگی صراط، ۱۳۸۷.<br />[۳] - از همین روست که گاه اختلافِ تقویمِ میلادی و خورشیدی ابهام&zwnj;هایی را در بابِ معاصریتِ چیزها به وجود می&zwnj;آورد.<br />[۴] - هنوز چیزی از سدۀ بیستم نگذشته و گویی ردّ آن در سدۀ حاضر همچنان ادامه دارد.<br />[۵] - بعضی مدرنیت و تجدد را عینِ هم و بعضی دیگر متفاوت دانسته&zwnj;اند؛ اما در اینجا، این مناقشه تفاوتی در بحث من ایجاد نمی&zwnj;کند.</p>