--- 
title: "نه دیروز نه فردا" 
authors: khaghani 
types: bulletins 
categories: plasco 
tags: پلاسکو,ساختمان پلاسکو,حادثه پلاسکو,نقد معماری,نقد اجتماعی معماری,تهران,مسابقات معماری,تاریخ معماری مدرن ایران,معماری مدرن ایران,معماری معاصر ایران,مدیریت شهری,نقد مدیریت شهری,مکان خاطره,مکان حافظه 
sortOrder: 4 
featured: false
slug: eHnV 
excerpt: حال که سرو قد پلاسکو شکست، جایگزین جوانش چگونه باید باشد؟ جایگزین پلاسکو نمی‌تواند در حال زندگی کند. جایگزین پلاسکو نه می‌تواند در گذشته بماند و آن را بازتولید کند چرا که مضحک می شود، پیری رها شد تا مرد، حالا بزرگداشت گرفتن نشان از دورویی فرزندانی می‌کند که در درجه ی اول او را کشتند؛ از آنسو هم نمی تواند به آینده‌ای خالی پرتاب شود و طوری رفتار کند که انگار اتفاقی نیفتاده است، نه خانی آمده است و نه خانی رفته است، نه پلاسکویی اینجا بود و نه پلاسکویی ریخت! 
--- 
<div>
<div>
<p style="text-align: justify;">قرار است پلاسکو خراب شود. پیش از آن فراخوانی داده شده تا هر کس خاطراتش را در مورد پلاسکو بنویسد و عکس&zwnj;هایش را بفرستد. شماره&zwnj;ای از مجلۀ &laquo;آنگاه&raquo; نیز به پلاسکو می&zwnj;پردازد. روز موعد می&zwnj;رسد و مردم، بزرگان و روزنامه&zwnj;چی&zwnj;ها همه جمع&zwnj;اند. پس از نطق غرای فلان نویسنده و صحبت در مورد طرح جایگزین توسط شهردار، پلاسکو منفجر می&zwnj;شود تا فردایش نوعروسی جایگزین آن شود. این داستان می&zwnj;توانست حکایت مرگی طبیعی برای این پیر بلند قامت باشد. یا شاید این یکی داستان بهتری است: اگر علم کمیاب مرمت معماری معاصر می&zwnj;بود، پلاسکو چند صباحی از زیر بار کار رها می&zwnj;شد، زگیل کولرها را از بدنش می&zwnj;کندند، دیوارهایش را بر می&zwnj;داشتند و پلاسکو به عنوان سمبل ایران مدرن بازسازی و بازمتولد می&zwnj;شد. استیل&zwnj;های جدید جای فولادهای قدیم اش را می&zwnj;گرفت و فروشگاه&zwnj;های مدرن جای قدیمی&zwnj;ها می&zwnj;نشست. اینجا پلاسکو حیات دوباره می&zwnj;جست.</p>
<p style="text-align: justify;">اما هیچکدام از اینها اتفاق نیفتاد. پلاسکو در پیری&zwnj;اش شکست و فروریخت. اما درد آن بود که پلاسکو فراموش شده و ورشکسته نبود، پول هم خوب در می&zwnj;آورد. متروکه نبود، که اگر رها شده بود، ایوان مدائنی می&zwnj;شد که در تنهایی و تخریب آرام&zwnj;اش، آیینه عبرت می&zwnj;شد. پلاسکو در بطن یک زندگی قرار داشت اما گیر کرده بود، زمان درونش متوقف شده بود تا لحظه&zwnj;ای که دیگر تاب ماندنش نماند، فروافتاد و با خود بیگناهانی را هم برد. نیروهای زندگی بخش سیاست، اقتصاد و اجتماع بودند، اما به جای اینکه مثل دو داستان خیالین اول، در راستای هم قرار بگیرند، در برابر هم قرار گرفتند تا نیروی هم را خنثی کنند و در این نقطۀ صفر پلاسکو آنقدر ایستاد تا طاقتش تاب شد و افتاد. پلاسکو نقطۀ برآیند نیروهای اجتماعی شد که در برابر هم ایستادند و در گیر و دار زورآزمایی&zwnj;شان، میانجی زندگی مرد.</p>
<p style="text-align: justify;">فرو خفتن پلاسکو یک نمایه بود تا نشانه. نشانه معنایش در لایه&zwnj;های درونی خود پدیده است اما نمایه به بیرون از خود اشاره می&zwnj;کند. مثل جوش روی پوست که می&zwnj;تواند نمایان کنندۀ کبد و کلیه ی مریض باشد، پلاسکو هم نمایان کنندۀ مرض&zwnj;های بیرون و بزرگتر بود. چه اتفاقی می&zwnj;افتد که &laquo;بلندترین برج خاورمیانه&raquo; در زمان متوقف می&zwnj;شود، چند صباحی بر لبۀ خطر می&zwnj;ایستد تا جرقه&zwnj;ای آن را فرو بریزد؟ شایعات نبض روان جامعه&zwnj;اند. راننده تاکسی خط انقلاب می گوید &laquo;کار خودشان است&raquo;، &laquo;صاحبش می&zwnj;خواست از دست مستاجران سمج و سرقفلی&zwnj;هایش آزاد شود، خراب کرد تا برج دیگری بسازد و بفروشد&raquo;. &laquo;شکل انفجار را دیدید، معلوم است که خرابش کردند&raquo;. این &laquo;خودشان&raquo; در جامعۀ ما سوژه&zwnj;های پشت پرده&zwnj;اند، گاهی حکومت است، گاهی غرب است و گاهی گروه&zwnj;های خرابکار. آن دیگری می گوید &laquo;نیروی مدنی که وحشی&zwnj;گری سرمایه را مهار کند نبود، این سرانجام اقتصاد پلشت است.&raquo; می&zwnj;گفت &laquo;چرا مدیریت شهری نمی&zwnj;تواند جلوی زندگی غلط اینها را بگیرد، تهران پر از پلاسکوست.&raquo; مسافر بغل دستی پوزخندی می&zwnj;زند و می&zwnj;گوید &laquo;پول کجا بود. تازه اگر بود، عقل کجا بود.&raquo; حقیقتی در پس این شایعات و تحلیل&zwnj;هاست و آن هم نیروهای اجتماعی که اگر هم هستند در برابر همند تا جریان زندگی را متوقف کنند. پلاسکو در میانۀ اقتصاد و مدنیت، منفعت و مصلحت، زودگذر و پایدار، گیر کرد و ریخت. بدبختی این بود که آتش&zwnj;نشان&zwnj;ها در این میان سمبول قربانی این الهۀ پلشتی شدند.</p>
<p style="text-align: justify;">حال که سرو قد پلاسکو شکست، جایگزین جوانش چگونه باید باشد؟ جایگزین پلاسکو نمی&zwnj;تواند در حال زندگی کند. جایگزین پلاسکو نه می&zwnj;تواند در گذشته بماند و آن را بازتولید کند چرا که مضحک می شود، پیری رها شد تا مرد، حالا بزرگداشت گرفتن نشان از دورویی فرزندانی می&zwnj;کند که در درجه ی اول او را کشتند؛ از آنسو هم نمی تواند به آینده&zwnj;ای خالی پرتاب شود و طوری رفتار کند که انگار اتفاقی نیفتاده است، نه خانی آمده است و نه خانی رفته است، نه پلاسکویی اینجا بود و نه پلاسکویی ریخت! اینجا باید خاطره&zwnj;ای بماند بی&zwnj;آنکه دروغ بزرگذاشت بگوید. ساختمان انگار یا باید تکه خاطره&zwnj;ای از پلاسکو زنده کند و با نمایش درست خود محمل آگاهی فردا شود.</p>
<p style="text-align: justify;">آیا بایست فقدان را نشان داد؟ آیا هنوز اسمش باید پلاسکو بماند؟ از آن اسطورۀ آتش نشان&zwnj;ها را ساختن هم یک بازی ایدئولوژیک بی&zwnj;مزه است، حماسه ساختن از دردها خود نوعی فراموشی است. پلاسکو یک محک برای خرد پس از بحران است. اول اینکه خود پلاسکو یک غلط شهرسازی در بافتی بود که لازم نیست آن را بازتولید کرد. ارتفاع به یاد آوردن پلاسکو نیست، پافشاری بر جنبه ی تجاری امروزی آن است. آیا می بایست همچون سطح صفر نیویورک یک خالی نگه داشت؟ آیا می بایست مثل موزه یهود لیبسکند شکستن و خرد شدن را در فرم به هم ریخته نشان داد؟ این دومی که یک سوسول بازی سمبولیک است که فقط به درد نمایش&zwnj;های پوچ می خورد. نباید پاک کرد، از آنسو نباید پر کرد. بایست یک فقدان آگاه کننده ساخت، یک نبود، فقدانی که محمل آگاهی و تامل شود. باید رو به آینده&zwnj;ای درست و خردورز گفت اینجا روزی پلاسکو بود. یک تالار عکس؟ یک چیدمان هنری؟ فروکاستن آن به یک وضعیت نمادین در حالی که ساختمان سکوتی عقلانی در خود دارد؟ یادمان باشد که پلاسکو، هر چند تک، نماینده&zwnj;ای از یک وضعیت عام است. تهران پر است از پلاسکوها. نکند که یکی سمبول دروغین آگاهی شود و آنگاه خدای ناکرده پیش چشمانت دیگری&zwnj;ها فرو بریزند که آنوقت این به یاد نگاه داشتن مسخره می&zwnj;شود. کاش زیر پلاک پلاسکو قدیم بر بدن جدیدی بنویسند: &laquo;اینجا روزی بلندی ایستاده بود. فروریخت اما باعث شد ما به خود آییم. از آن روز سالانه فلان تعداد ساختمان بازسازی شدند و قوانین و قدرت اجرا در راستای خیر جمعی و اقتصاد راه صلاح گرفت و می&zwnj;توان گفت درجۀ سلامت تهران از این به آن رسید.&raquo; خدایا کی این آرزوها رنگ واقعیت می گیرند؟!!</p>
<p style="text-align: justify;">&nbsp;</p>
</div>
</div>