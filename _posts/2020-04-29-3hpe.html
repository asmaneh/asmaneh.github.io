--- 
title: "جهان کرونایی و رابطه میان فضاهای خصوصی و عمومی" 
authors: fathi 
types: blog 
featured: false
slug: 3hpe 
--- 
<p>این روزها در حالی که جهان با ویروس کرونا و عواقب اقتصادی، اجتماعی و روانی آن دست و پنجه نرم می کند در خانه ماندن و قرنطینه خانگی برای حفظ جان انسان&zwnj;های در معرض خطر و از میان بردن این ویروس توصیۀ عمومی نهادهای بهداشت جهانی است. با بسته شدن مکان&zwnj;های عمومی شهری و محدود شدن حضور انسان&zwnj;ها در فضاهای شهری تضادی قابل توجه میان مفهوم فضای عمومی و خصوصی ایجاد شده که در رابطه مستقیم با حفظ سلامت عمومی جامعه است. خانه تبدیل شده به مکانی امن و ضامن سلامت انسان&zwnj;ها و بقای بشریت و میدان&zwnj;ها و پارک&zwnj;ها و تمامی مظاهر زندگی مدرن بدل شده به تهدیدی برای ادامۀ حیات.&nbsp;</p>
<p>&nbsp;این تضاد زمانی قابل درک است که لحظه&zwnj;ای به گره خوردن مادام زندگی خصوصی و عمومی در دوران قبل از کرونا برگردیم و اینکه چگونه حتی زمان اندکی که در خانه&zwnj;هایمان سپری می&zwnj;کردیم مملو بود از ردپای مکان&zwnj;های عمومی و فضاهای عمومی همانند غذایی که از یک رستوران عمومی بر سر میز قرار می&zwnj;گرفت تا اخباری که در گوشی&zwnj;های هوشمندمان دست&zwnj;به&zwnj;دست می&zwnj;شد. تشابه عجیب تکثیر و گسترش ویروس کرونا به انتشار اطلاعات در جهان امروزی ما جالب&zwnj;ترین بخش این رابطه میان فضای عمومی و خصوصی است. و آنچه عامل انتشار است چیزی نیست جز انسان و روابط انسانی. اطلاعات چون ویروسی همه&zwnj;گیر قادر به رد شدن از مرزهاست، مرز میان جهان خصوصی خانۀ ما و فضای عمومی اطرافمان. نحوۀ انتشار این ویروس و سرعت گسترش آن یک بار دیگر به ما نشان داد که چقدر زندگی ما در خلوت خانه&zwnj;هایمان گره خورده به زندگی میلیون&zwnj;ها انسان دیگر در جای&zwnj;جای جهان و اینکه دهکدۀ کوچک جهانی، دیگر با اقداماتی در مقیاس دهکده قابل مدیریت نیست. گرچه این موضوع کشف تازه&zwnj;ای نبود، بازتاب&zwnj;های مختلفی در حوزه&zwnj;های مختلف سیاسی و اجتماعی داشت و در برخی موارد قرنطینه&zwnj;های شهری و کشوری تبدیل شدند به ابزاری برای بازگشت به سوی ملیت&zwnj;گرایی افراطی.</p>
<p>پیش از این حداقل برای من مفهوم امنیت در خانه و ارتباط مستقیم آن با بهداشت عمومی بسیار کمرنگ&zwnj;تر شده بود و&nbsp; بیشتر معنای نمادین و انتزاعی خانه به عنوان مأمنی گرم برای کانون خانواده را تداعی می&zwnj;کرد. اما در چند ماه گذشته به نظر من عملکرد واقعی خانه به عنوان سرپناه و حافظ جسم انسان در برابر عوامل تهدید&zwnj;کنندۀ محیطی دوباره احیا شد. و همانطور که شاهد بودیم فضاهای نیمه&zwnj;باز و نیمه&zwnj;بستۀ خانه&zwnj;ها در همین دوران قرنطینه پلی شدند برای کم&zwnj;اثر کردن تضاد میان فضای امن و خصوصی خانه و فضای تهدیدآمیز و دعوت&zwnj;کننده&zwnj;ی عمومی. بالکن&zwnj;ها، حیاط خانه&zwnj;ها و بام&zwnj;های فراموش شده راهی شدند برای ایجاد همبستگی و گذشتن از تنهایی. این دوران زمان خوبی است برای بازاندیشی نقش طراحی خانه&zwnj;ها در پاسخ&zwnj;گویی به نیازهای اولیۀ انسان امروزی و اینکه چگونه طراحی یک خانه باید به بحران&zwnj;های این چنینی پاسخ دهد.</p>
<p>نکتۀ دیگر رابطۀ تنگاتنگ دیگری است که میان به وجود آمدن مکان&zwnj;های عمومی در شهرها و ارتقای بهداشت عمومی وجود دارد که کمتر به آن پرداخته شده است. اگر برای مثال شهرهای قرن ۱۷ و ۱۸ را تصور کنیم، قبل از ایجاد بلوارها و میدان&zwnj;های عمومی، خواهیم دید که ایجاد خیابان&zwnj;های عریض و ساخته شدن پیاده&zwnj;روهای ساحلی رودخانه&zwnj;های شهری محصول نیاز به ارتقای بهداشت شهری از طریق آوردن نور و هوا به کوچه&zwnj;های تنگ و پاکسازی رودخانه&zwnj;های پرشده از زباله&zwnj;های زندگی شهری بود. گرچه نمی&zwnj;توان نقش عوامل دیگری چون انگیزه&zwnj;های سیاسی و اقتصادی را در این مرحله از گسترش فضاهای عمومی شهری را انکار کرد، اگر به همین مثال تاثیر ویروس کرونا بر زندگی جمعی امروزمان نگاه کنیم خواهیم دید که چقدر برقراری سلامت و بهداشت جمعی در ایجاد و حفظ سرزندگی و نشاط مکان&zwnj;های عمومی حیاتی بوده و هست.</p>