--- 
title: "گزارشی از مهمترین پژوهش‌های دو سده اخیر درباره سازه نخستینِ مسجد پیامبر در مدینه*" 
authors: koushei 
types: blog 
featured: false
slug: sK46 
--- 
<div>
<div>
<p>مسجد پیامبر و چند و چونِ بنای نخستینِ آن، از جمله موضوعاتی است که هم عالمان مسلمان از دیرباز به آن توجه داشته&zwnj;اند و هم پژوهشگران غربی و مسلمان روزگارِ ما. با این همه، بسیاری از این پژوهش&zwnj;ها در زبان فارسی چنانکه باید و شاید انعکاس نیافته&zwnj;اند.[۱] در این یادداشت مروری خواهیم داشت بر این پژوهش&zwnj;ها.</p>
<p>لئونه کائتانی،[۲] در جلد نخست از اثر ده جلدیِ خود با عنوان تاریخ اسلام،[۳] ذیل وقایع سال دوم هجری، از جمله به مسجد پیامبر می&zwnj;پردازد. او دیدگاه سنتی مسلمانان و دانشمندان غربی پیش از خود را به چالش می&zwnj;کشد و اعلام می&zwnj;کند: بنایی که پیامبر در مدینه بر پا ساخت، نه مسجد که خانه&zwnj;ای شخصی برای خود و خانواده&zwnj;اش بود. او معتقد بود پیامبر نه در هنگام ساخت این بنا و نه حتی تا پایان عمر، به هیچ روی گمان نداشت که روزگاری منزل مسکونی&zwnj;اش الگوی ساخت عبادتگاه مسلمانان خواهد شد. کائتانی با توجه به نمونه&zwnj;هایی که از خانه&zwnj;سازیِ مردمان فقیر عرب در مناطقی از شبه&zwnj;جزیره، سوریه و عراق، در اواخر سده نوزدهم و اوایل سده بیستم سراغ داشته است، حضور مجموعه&zwnj;ای اتاق در حاشیه حیاط مرکزی را، الگوی آشنای خانه&zwnj;سازی اعراب در روزگار پیامبر می&zwnj;داند که پیامبر نیز همان را پذیرفته است. او برای تایید استنباط خود مبنی بر &laquo;خانه&raquo; بودن این بنا، از جمله به برخی شواهد موجود در احادیث اشاره می&zwnj;کند که به باورِ او با تقدس مکانی به نام &laquo;مسجد&raquo;، منافات دارد. او در ادامه مطلب خود، با تکیه بر منابع قدیمی مسلمانان، به تبیین نقشه و طرح این بنا می&zwnj;پردازد. (Caetani, 1905: 432-460)</p>
<p>کرسول[۴] در کتاب معماری نخستین مسلمانان،[۵] نظر کائتانی را می&zwnj;پذیرد، و تبیین او از چند و چون این بنا را با طرح و نقشه ترسیم می&zwnj;کند. (Creswell, 1979: 6-15) جز در جایابی یکی از منازل همسران پیامبر، اختلافی میان تبیین کرسول و کائتانی نمی&zwnj;یابیم. دیدگاه این دو درباره مسجد/خانه پیامبر، مرجعی پذیرفته برای بسیاری از نویسندگان بعدیِ تاریخ هنر و معماری دوره اسلامی می&zwnj;شود و کمتر کتابی در این موضوع سراغ داریم که به بازنشر طرح کرسول از مسجد پیامبر نپرداخته باشد.[۶]</p>
<p>محمود عکوش، نخستین پژوهشگری است که با تکیه بر دیدگاه سنتی مسلمانان، به نقد آرای کائتانی و کرسول می&zwnj;پردازد. (Sauvaget, 1947: 7) با اینکه تبیینِ او از طرح مسجد،[۷] هماهنگی بیشتری با منابع تاریخی دارد، ولی نوشته او در میان پژوهشگران غربی توجه چندانی بر نمی&zwnj;انگیزد. (Johns, 1999: 75)</p>
<p>از دیگر پژوهش&zwnj;های شاخص درباره مسجد پیامبر، نوشته یوهانس پدرسن[۸] در مدخل مسجد از ویراست یک و دو دائرة&zwnj;المعارف اسلام است. او نیز با تکیه بر احادیث و گزارش&zwnj;های مکتوب به توصیف بنای مسجد پیامبر می&zwnj;پردازد،[۹] و البته به خلاف کرسول، بر آن است که مسجد در آغاز، تنها یک فضای مسقف در سمت شمال داشته است و در پی تغییر قبله، این بخش، جایگاه اهل صفه می&zwnj;شود و سایبان دومی در سمت قبله تازه (ضلع جنوبیِ بنا) ساخته می&zwnj;شود. (Pedersen, 1991: 644-647)</p>
<p>یکی از جدی&zwnj;ترین نقدها بر پژوهش کرسول را ژان سواژه[۱۰] انجام داده است. او در مقدمه کتاب مسجد اموی در مدینه، سه اشکال عمده بر بازسازی کرسول از مسجد پیامبر دارد: نخست آنکه، بسیاری از ویژگی&zwnj;هایی که چهره واقعی مسجد را می&zwnj;ساخته و به فردانیت آن شکل می&zwnj;داده و نشان دهنده چیدمان اجزای بنا و نسبت آنها با غرض این بناست، در گزارش کرسول مبهم مانده است. دوم آنکه، به نظر نمی&zwnj;رسد کرسول ارزیابی دقیقی از منابع انجام داده باشد و این در حالی است که با توجه به فاصله زمانی میان تدوین گزارش&zwnj;ها با روزگاری که وقایع در آن رخ داده است، ارزیابی انتقادی و روش&zwnj;مند منابع اهمیت بسیاری دارد. اشکال سوم در انتخابی است که کرسول از منابع داشته است. از آنجا که منابع منتخب کرسول، مناسب&zwnj;ترین منابع برای مطالعه&zwnj;ای باستان&zwnj;شناسانه درباره یک بنا نبوده&zwnj;اند، بخشی از اشکالاتِ بازسازی او نیز نتیجه همین عدم انطباق منابع با موضوع پژوهش است. سواژه سپس 25 منبع کرسول را در سه بخش کلی دسته&zwnj;بندی می&zwnj;کند و به طرح ملاحظات انتقادی خود درباره تک&zwnj;تک آنها می&zwnj;پردازد. (Sauvaget, 1947: 7- 23)</p>
<p>جرمی جونز[۱۱] نیز روایت کائتانی و کرسول از طرح مسجد پیامبر را دارای مشکلات بسیار می&zwnj;داند. از نظر او بزرگترین اشکال استدلال کائتانی، در نوع برداشت او از احادیث جلوه دارد. کائتانی این احادیث را در زمینه اصلی آنها معنا نمی&zwnj;کند. به بیان دیگر، حدیثی را که بنای آموزش نکته&zwnj;ای تربیتی داشته است، چنان تفسیر کرده که گویی در مقام بیان رفتاری عادی در این بنا بوده است. فارغ از اعتبار و دقت تاریخیِ احادیثی که مستند کائتانی بوده&zwnj;اند (و نیاز به اعتبارسنجی دارند تا به مثابه سند تاریخی به کار آیند)، آنچه این احادیث نشان می&zwnj;دهند این است که در مسجد طیف وسیعی از فعالیت&zwnj;ها (نظامی، سیاسی، اجتماعی، و عبادت) انجام می&zwnj;گرفته است، و نه اینکه مسجد، خانه شخصی بوده است. از سوی دیگر، آنچه کائتانی به عنوان طرح منزل پیامبر عرضه می&zwnj;کند، از جهاتی با الگویی که خود او از منازل معمول عرب ارائه می&zwnj;کند، در تعارض است. ابعاد حیاط ۲۵۰۰ متر مربعی، به مراتب وسیع&zwnj;تر از هر گونه نمونه مسکونی و کارکرد&zwnj;های معمول چنین منازلی است. حیاط بنایی که پیامبر می&zwnj;سازد به خلاف آن الگو، سه (و بعدتر چهار) دَر دارد. از سوی دیگر، حجره&zwnj;های همسران پیامبر مستقیما به حیاط گشوده می&zwnj;شوند و این، تداخل فضای خصوصی و عمومی را در پی دارد. نهایتا اینکه در طرح کائتانی از حجره&zwnj;های همسران پیامبر، این حجره&zwnj;ها به جای اینکه داخل حیاط جای داشته باشند، بیرونِ آن جای می&zwnj;گیرند و این از نظر اصول معماری ناموجه می&zwnj;نماید. (Johns, 1999: 72-74) جونز در ادامه، با ذکر نمونه&zwnj;هایی از مکان&zwnj;های آیینی با ساختاری شبیه به مسجد پیامبر در دوران پیش از اسلام، بر آن است که مسجد پیامبر در دسته بناهای دینی در آسیای غربی در سده&zwnj;های پیش از ظهور اسلام جای می&zwnj;گیرد. از نظر جونز، گزارش&zwnj;های مسلمانان درباره بنای نخستینِ مسجد پیامبر، در چارچوب الگوی قهقرایی قابل تحلیل است، به این معنا که مسلمانانِ دوره&zwnj;های بعدی، تصویر آشنای مساجد روزگار خودشان را در بازسازی تصویر مسجد پیامبر در زمان&zwnj;های پیشین بازتولید می&zwnj;کنند. (Johns, 1999: 59-112)</p>
<p>اسلام&zwnj;شناس آلمانی، هاینتس هالم،[۱۲] ضمن ستایش از مقاله جونز و تأیید اشکالاتی که بر روایت کائتانی و کرسول برشمرده است، نحوه تعامل جونز با احادیث را صحیح نمی&zwnj;داند. هالم بر آن است که الگوی قهقراییِ جونز در تحلیل متن&zwnj;های حدیثی، با دقت در محتوای این متن&zwnj;ها نقض می&zwnj;شود. از نظر هالم، برای آنکه بتوان داوریِ درستی درباره مفاد احادیث بنای مسجد داشت، لازم است آنها را به تفصیل ارزیابی کرد. او گزارش&zwnj;های مربوط به ساخت مسجد را در چهار گزارش اصلی منحصر می&zwnj;داند و می&zwnj;کوشد با ارزیابی دقیق این چهار حدیث، فرصتی فراهم آورد تا به مسجد پیامبر در صورت نخستین آن نزدیک شویم. او البته اذعان دارد، با توجه به ابهام و تعارضاتی که در و میان این گزارش&zwnj;ها هست، دستیابی به تصویری واضح از مسجد نخستین ممکن نخواهد بود. (Halm, 2008: 258-276)</p>
<p>عصام عبدالرحمن، رساله دکتری خود در دانشگاه لیدز را به بررسی تأثیر حدیث بر معماری مساجد جامع نخستین اختصاص داده است (۲۰۱۰) و در حال حاضر نیز که استاد دانشگاه قطر است، همچنان به پژوهش درباره ابعاد مختلف این موضوع مشغول است.[۱۳] عبدالرحمن، مسجد را برآمده از سنت دینی مسلمانان و معماری آن را متأثر از آموزه&zwnj;های حدیثی پیامبر می&zwnj;داند. او گرچه به اشکالات تاریخ&zwnj;نگارانه در اعتبارسنجی منابع مکتوب اسلامی برای گزارش وقایع سده نخست توجه دارد، اما دلیل کم&zwnj;توجهی پژوهشگران غربی به زمینه&zwnj;های دینی معماری دوره اسلامی را عمدتا در خاستگاه&zwnj;های دنیوی دانش &laquo;هنر اسلامی&raquo; می&zwnj;جوید. از نظر او، از همان آغاز هجرت، الگویی واحد و قاعده&zwnj;ای پذیرفته در ساخت مساجد وجود داشته است و سازندگان بعدی نیز همان را پیگیری می&zwnj;کرده&zwnj;اند (البته با ملاحظه سنت&zwnj;های معماری موجود در مناطق مختلف جغرافیایی). (Abdelrahman, 2010: 82-129) علیرغم این که بخشی از استدلال&zwnj;های عبدالرحمن به نحو جدلی مطرح می&zwnj;شود، ولی از این نظر که کوشیده است از آراء سده اخیر غافل نشود، پژوهشی ارزشمند به شمار می&zwnj;آید.</p>
<p>علاوه بر عکوش و عبدالرحمن، پژوهشگران مسلمان دیگری نیز به پژوهش درباره مسجد پیامبر پرداخته&zwnj;اند. بررسیِ یافته&zwnj;های پژوهشیِ ایشان که به زبان عربی و نیز زبان&zwnj;های اروپایی در دسترس است،[۱۴] مجال جداگانه&zwnj;ای می&zwnj;طلبد.</p>
<p><br />*از خانم دکتر هایده لاله و آقای دکتر سید محمد رضا حسینی بهشتی که برخی از این منابع را معرفی کردند، سپاسگزارم.</p>
<p>منابع</p>
<p>پاپادوپولو، الکساندر. ۱۳۶۸.&nbsp;معماری اسلامی، ترجمه حشمت جزنی، تهران: مرکز نشر فرهنگی رجاء.</p>
<p>هیلن&shy;برند، روبرت. ۱۳۹۳.&nbsp;معماری اسلامی: شکل، کارکرد و معنی، ترجمه باقر آیت&zwnj;&shy;الله&zwnj;&shy;زاده شیرازی، تهران: روزنه.</p>
<p dir="ltr">Abdelrahman, Essam. 2010.&nbsp;The influence of Ḥadīth on the architecture of early congregational mosques, PhD thesis, University of Leeds.</p>
<p dir="ltr">Bloom, Jonathan. 2003. &lsquo;Mosque&rsquo; in&nbsp;Encyclopaedia of the Qur&rsquo;ān, Jane Dammen McAuliffe (ed.), vol. III, 426-438.</p>
<p dir="ltr">Caetani, Leone. 1905.&nbsp;Annali dell&rsquo;Islam, Milan: U. Hoepli, vol 1.</p>
<p dir="ltr">Creswell, K.A.C. 1979.&nbsp;Early Muslim Architecture Umayyads A.D. 622-750,&nbsp; Hacker art books.</p>
<p dir="ltr">Ettinghausen, Richard, Oleg Grabar, and Marilyn Jenkins-Madina. 2001.&nbsp;Islamic Art and Architecture: 650-1250, New Haven: Yale University Press.</p>
<p dir="ltr">Grabar, Oleg. 1978.&nbsp;The Formation of Islamic Art, New Haven and London: Yale University Press.</p>
<p dir="ltr">Halm, Heinz. 2008. &lsquo;Der Masǧid des Propheten,&rsquo;&nbsp;Der Islam&nbsp;83, 2: 258-276.</p>
<p dir="ltr">Johns, Jeremy. 1999. &lsquo;The house of the Prophet&rsquo; and the concept of the mosque. In&nbsp;Bayt al‐Maqdis: Jerusalem and Early Islam, Jeremy Johns (ed.), Oxford: Oxford University Press, 59&ndash;112.</p>
<p dir="ltr">Kuban, Doğan. 1974.&nbsp;Muslim religious architecture. Vol. 1. Leiden: E.J. Brill.</p>
<p dir="ltr">Pedersen, Johannes. 1928. &lsquo;Masdjid&rsquo;, In&nbsp;El1, vol. III, 315-376.</p>
<p dir="ltr">Pedersen, Johannes. 1991. &lsquo;Masdjid&rsquo;, in&nbsp;El2, vol. VI, 644-647.</p>
<p dir="ltr">Sauvaget, Jean. 1947.&nbsp;La Mosquee omeyyade de Médine, étude sur les origines architecturales de la mosquee et de la basilique. Paris: Van Oest.</p>
<p><strong>پی&zwnj;نوشت</strong></p>
</div>
</div>
<div>۱. برای نمونه&zwnj;ای از آثار پژوهشگران ایرانی در این موضوع بنگرید به:</div>
<div>
<p>-&nbsp;&nbsp;&nbsp;&nbsp;&nbsp;&nbsp;&nbsp; پیرنیا، محمدکریم. ۱۳۹۲.&nbsp;آشنایی با معماری اسلامی ایران، تدوین غلامحسین معماریان، تهران: سروش دانش، ۳۷-&nbsp;۳۹.</p>
<p>-&nbsp;&nbsp;&nbsp;&nbsp;&nbsp;&nbsp;&nbsp; نجفی، محمدباقر. ۱۳۸۶.&nbsp;مدینه&zwnj;شناسی. تهران: مشعر، ۷۴-&nbsp;۸۳ و بعد.</p>
<p>-&nbsp;&nbsp;&nbsp;&nbsp;&nbsp;&nbsp;&nbsp; دانایی&zwnj;فر، مطهره. ۱۳۹۷. &laquo;معماری در صدر اسلام&raquo;، در مجموعه&nbsp;هنر در تمدن اسلامی: معماری ۱، به کوشش مهرداد قیومی بیدهندی، تهران: سازمان مطالعه و تدوین کتب علوم انسانی دانشگاه&zwnj;ها (سمت)، ۱۴۳-&nbsp;۱۵۹.</p>
</div>
<div>۲. Leone Caetani (1869-1935)، فرزند یکی از خاندان&zwnj;های اشرافی شناخته&zwnj;شده ایتالیا، و متخصص روزگار نخستین اسلام.</div>
<div dir="ltr">3. Annali Dell&rsquo;Islam (1905-1926)</div>
<div dir="ltr">4. K. A. C. Creswell (1879-1974)</div>
<div>۵. کتاب معماری متقدم مسلمانان (Early Muslim architecture) در سال&zwnj;های ۱۹۳۲ تا ۱۹۴۰ در دو جلد در قطع بسیار بزرگ در حجمی بالغ بر ۸۰۰ صفحه منتشر شد (وزن جلد دوم این اثر بالغ بر ۹ کیلوگرم بوده است!). کرسول در سال ۱۹۶۹ چاپ مجددی از جلد نخست را در دو بخش به همراه بازنگری&zwnj;هایی در ۶۸۴ صفحه عرضه کرد. در سال ۱۹۵۸ نسخه مختصری از این کتاب، با عنوان گذری بر معماری متقدم مسلمانان (A short account of early Muslim architecture)، در انتشارات پنگوئن به چاپ رسید. در سال ۱۹۸۹ جیمز آلن عهده&zwnj;دار تهیه نسخه&zwnj;ای روزآمد از همین خلاصه می&zwnj;شود. این کتاب را انتشارات اسکولار (Scolar) چاپ کرده است و همین نسخه اخیر است که با مشخصات ذیل به فارسی نیز ترجمه شده است:</div>
<div>
<p>کرسول، کپل آرچیبالد کمرون. ۱۳۹۳.&nbsp;گذری بر معماری متقدم مسلمانان، بازنگری جیمز آلن، ترجمه مهدی گلچین عارفی، تهران: مؤسسه تألیف، ترجمه و نشر آثار هنری، متن.</p>
<p>با اینکه در نوشته حاضر به اقتضای موضوع، بیشتر به اشکالات اثر کرسول پرداخته&zwnj;ایم، اما نباید از یاد برد که این کتاب در زمان خود، تحولی مهم در مطالعات معماری دوره اسلامی بوده است و تا همین امروز نیز مرجعی مهم برای پژوهشگر معماری سده&zwnj;های نخست هجری است. برای آشناییِ بیشتر با کرسول و آثار او بنگرید به شماره هشتم سالنامه&nbsp;مقرنس&nbsp;(۱۹۹۱ م.).</p>
</div>
<div>۶. برای نمونه بنگرید به آثار پژوهشگرانی مانند گرابار، هیلن&zwnj;برند، کوبان، پاپادوپولو، و بلوم درباره مسجد پیامبر. (پاپادوپولو، ۱۳۶۸: ۱۰- ۱۵؛ هیلن&zwnj;برند، ۱۳۹۳: ۳۹- ۴۲؛ Bloom, 2003: 428؛ Kuban, 1974: 1-2؛ Grabar, 1978: 107-109؛ Ettinghausen, Grabar, Jenkins-Madina, 2001: 5-6) این پژوهشگران، بدون ارزیابی انتقادی منابع کائتانی-کرسول، روایت این دو را تکرار کرده&zwnj;اند (البته برخی مانند هیلن&zwnj;برند این بنا را صرفا خانه&zwnj;ای شخصی نمی&zwnj;داند، اما او نیز به تفصیل به مبانیِ استدلال&zwnj;های کائتانی یا کرسول نمی&zwnj;پردازد).</div>
<div>7. مشخصات کتاب&zwnj;شناسیِ مقاله او چنین است:</div>
<div>
<p dir="ltr">Akkouch, Mahmoud. Contribution &agrave; une &eacute;tude des origines de l&rsquo;architecture musulmane. La grande mosqu&eacute;e de M&eacute;dine (al-Ḥaram al-Madanī). M&eacute;langes Maspero. III: Orient islamique, Cairo: Institut de L&rsquo;Institut Fran&ccedil;ais d&rsquo;Arch&eacute;ologie Orientale, 1935-1940, pp.377-410.</p>
</div>
<div dir="ltr">8. Johannes Pedersen (1883-1977)</div>
<div>۹. مدخل مسجد در در جلد سوم ویراست نخست دائرة&zwnj;المعارف اسلام (۱۹۳۴). بخش نخست مدخل مسجد در ویراست دوم دائرة&zwnj;المعارف اسلام (۱۹۹۱) نیز نوشته پدرسن است.</div>
<div dir="ltr">10. Jean Sauvaget (1901-1950)</div>
<div dir="ltr">11. Jeremy Johns (1954- )</div>
<div dir="ltr">12. Heinz Halm (1942- )</div>
<div>۱۳. برای فهرستی از مقالات او در موضوعات مرتبط بنگرید به:&nbsp;<a href="https://scholar.google.com/citations?user=fMAx04kAAAAJ&amp;hl=en" target="_blank" rel="noopener">https://scholar.google.com/citations?user=fMAx04kAAAAJ&amp;hl=en</a></div>
<div>۱۴. نمونه&zwnj;ای از این پژوهش&zwnj;ها در زبان انگلیسی چنین است:</div>
<div>
<p dir="ltr">- Bisheh, Ghazi Izzeddin. 1982. The mosque of the prophet at Madinah throughout the first-century A.H. with special emphasis on the Umayyad Mosque. University Microfilms International;</p>
<p dir="ltr">- Antun, Thallein Mireille. 2016. The architectural form of the mosque in the central Arab lands, from the Hijra to the end of the Umayyad period, 1/622-133/750. Oxford : British Archaeological Reports Ltd;</p>
<p dir="ltr">- Al-Harigi, Fahd. 1989. The Relationship between the Prophets&rsquo; Mosque and the Physical Environment: al-Medina, Saudi Arabia.</p>
<p>فهرست برخی از پژوهش&zwnj;ها در زبان عربی نیز از این قرار است:</p>
<p>- إلياس عبدالغني، محمد. ۱۴۱۶. تاريخ المسجد النبوي الشريف. المدينة المنورة: مؤلف.</p>
<p>- الرافعي، مصطفى بن محمد. ۱۴۰۴. إتحاف المؤمنين بتاريخ مسجد خاتم المرسلين. المدينة المنورة: المكتبة العلمية.</p>
<p>- عطار، ضياء بن محمد. ۱۴۳۲. التعريف بتاريخ ومعالم المسجد النبوي الشريف. جدة: كنوز المعرفة.</p>
<p>- كرارة، عباس. ۱۳۹۱. تاريخ الحرم المدني من بناية الرسول إلى التوسعة السعودية الكبرى. مكة المكرمة: مكتبة البوصي؛ القاهرة: مكتبة القاهرة.</p>
<p>- كريم الفقي، سعد. ۱۴۳۶. تاريخ المسجد النبوي. الإسكندرية: مؤسسة حورس الدولية.</p>
<p>- محمد علي، أحمد رجب. ۱۴۲۰. المسجد النبوي بالمدينة المنورة ورسومه في الفن الإسلامي. القاهرة: الدار المصرية اللبنانية.</p>
<p>- هزاع الشهری، محمد. ۲۰۰۱. عمارة المسجد النبوی منذ انشائه حتی نهایة العصر المملوکی. قاهره: مکتبة القاهرة للکتاب.</p>
</div>