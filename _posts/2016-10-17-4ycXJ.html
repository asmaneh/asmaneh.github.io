--- 
title: "ترس‌نامۀ حافظ- ۷" 
authors: saboori 
types: blog 
tags: حافظ,ترس,فرهنگ,آسمانه,تاریخ معماری,مطالعات معماری ایران,نگار صبوری 
featured: false
slug: 4ycXJ 
excerpt: "انسان بیچاره و وامانده در جهانی سرگردان است که از در و دیوارش ترس می‌بارد. چه چیز است که انسان بتواند بر آن تکیه کند؟ چه پناهگاهی در برابرِ این ترس‌ها می‌تواند بیابد؟ حافظ از بسیاریِ این ترس و هراس‌‌های آدمی یاد کرده است. عباراتِ هولناکِ حافظ تصویرِ تاریخیِ هراس نزدِ ایرانیان است. گوشه‌ای از جهانِ حافظ سراسر «بلا و حادثه و فتنه و آشوب» است و غرقۀ «طوفان و سیل و گرداب و تندباد»." 
--- 
<p style="text-align: center;"><strong>خاتمه</strong></p>
<p style="text-align: center;">&nbsp;</p>
<p style="text-align: center;">ترس</p>
<p style="text-align: center;">&nbsp;</p>
<p style="text-align: justify;">انسان بیچاره و وامانده در جهانی سرگردان است که از در و دیوارش ترس می&zwnj;بارد. چه چیز است که انسان بتواند بر آن تکیه کند؟ چه پناهگاهی در برابرِ این ترس&zwnj;ها می&zwnj;تواند بیابد؟ حافظ از بسیاریِ این ترس و هراس&zwnj;&zwnj;های آدمی یاد کرده است. عباراتِ هولناکِ حافظ تصویرِ تاریخیِ هراس نزدِ ایرانیان است. گوشه&zwnj;ای از جهانِ حافظ سراسر &laquo;بلا و حادثه و فتنه و آشوب&raquo; است و غرقۀ &laquo;طوفان و سیل و گرداب و تندباد&raquo;.</p>
<p style="text-align: justify;">&nbsp;</p>
<p style="text-align: justify;">واژگانِ&zwnj; حافظ برای شرح این حالِ بیم&zwnj;ناک &laquo;ترس، بیم، هول، باک، غم، اندیشه، پروا، نگرانی، وحشت&raquo; است؛ ترس و گریز از &laquo;خواب، خیال، سراب، آتش، باد، دریا، تیغ، غول، فریب، دزد&raquo;.</p>
<p style="text-align: justify;">&nbsp;</p>
<p style="text-align: justify;">می&zwnj;توان این ترس&zwnj;ها را در چهار دسته گنجاند: ترس از خود؛ از غیب؛ از اجتماع؛ از جهان. نخست ترس&zwnj;هایی است که بیشتر با خودِ انسان در ارتباط است مانندِ ترس از تنهایی. این ترس&zwnj;ها ویژۀ دیوان و فرهنگِ حافظ نیست، اما حافظ بیانی حافظانه از این ترس&zwnj;ها بر جای نهاده است: مانندِ &laquo;بادت به دست باشد اگر دل نهی به هیچ&raquo;.</p>
<p style="text-align: justify;">&nbsp;</p>
<p style="text-align: justify;">دوم ترس&zwnj;هایی وابسته به غیب است؛ ترس از روزِ جزا و بخت و قضا. این ترس&zwnj;ها به&zwnj; قانون و قاعده&zwnj;ای خارج از این جهانِ مادی برمی&zwnj;گردد. این دسته از ترس&zwnj;ها وابسته به اعتقاداتِ غیبی هر فرهنگ است. هر چند ممکن است مشترکاتی با دیگر فرهنگ&zwnj;ها داشته باشد.</p>
<p style="text-align: justify;">&nbsp;</p>
<p style="text-align: justify;">هراسِ سوم هراس از قاضی و محتسب و نام و ننگ است. ترس از دیگرانی که در جهان حاضرند. دسته&zwnj;ای از این ترس&zwnj;ها کاملاً به روزگارِ حافظ برمی&zwnj;گردد؛ مانندِ ترس از محتسب. هر چند معادلِ اینها هنوز هم در فرهنگ&zwnj;ها یافت می&zwnj;شود.</p>
<p style="text-align: justify;">&nbsp;</p>
<p style="text-align: justify;">آخرین دستۀ ترس&zwnj;های حافظ ترس از جهان و طبیعت است. در این دسته ترس&zwnj;هایی مخصوصِ فرهنگِ ایرانی است، مانندِ ترس از خارِ مغیلان، و ترس&zwnj;هایی دیگر عمومی&zwnj;تر است، مانندِ ترس از دریا و گرداب.</p>
<p style="text-align: justify;">&nbsp;</p>
<p style="text-align: justify;">گاهی می&zwnj;توان ترسی را ریشۀ ترسی دیگر دانست: ظلمت و تاریکی خود گزنده است اما ممکن است تلخیِ تاریکی به سببِ بی&zwnj;خبریِ نهفته در آن باشد. غفلت از فرصت&zwnj;ها ممکن است به ناکامی بینجامد. این چنین شاید تلخیِ ناکامی به غفلت هم سرایت کرده است. اما همیشه هم چنین نیست گاه بی&zwnj;خبری و نادانی خود تلخ است. آیا ناکامی به سببِ میرا بودنِ انسان گزنده است؟ یا خود تلخ و دردناک است؟</p>
<p style="text-align: justify;">&nbsp;</p>
<p style="text-align: justify;">ترس&zwnj;هایِ حافظ با بسیاری از حذرها در آموزه&zwnj;هایِ دینی مطابقت دارد. این چندان از حافظِ چهارده روایتِ قرآن دور نیست، مانندِ ترس از ظلمت و دوزخ یا ترساندن از روزِ جزا. در این میان تفاوت&zwnj;هاست که پرسش&zwnj;برانگیز می&zwnj;شود. در تصاویرِ هولناکِ قیامت زلزله از عناصرِ اصلی است. ایران&zwnj;زمین و البته شهرِ شاعر، شیراز، هم زمین&zwnj;لرزه&zwnj;های بسیار به خود دیده&zwnj;اند؛ با این حال نامی از زمین&zwnj;لرزه در دیوانِ حافظ نیامده است.</p>
<p style="text-align: center;">&nbsp;</p>
<p style="text-align: center;">آگاهی از ترس</p>
<p style="text-align: justify;">&nbsp;</p>
<p style="text-align: justify;">حافظ با چنین افعال و اصواتی هشدار داده است: &laquo;وای، هان، زنهار، هش دار، سهومکن، هشیارشو، بیدارشو، مبین، ببین، دریاب، فرصت دان، غنیمت شمر، از دست مده، تکیه مکن، اعتماد مکن، بیا، نگذار، مشو، پنهان کن، مفکن، بترس، ترسم، نگران باش&raquo;.</p>
<p style="text-align: justify;">&nbsp;</p>
<p style="text-align: center;">چارۀ ترس</p>
<p>&nbsp;</p>
<p style="text-align: justify;">پرسش اساسی این است که آیا در نظرِ&zwnj; حافظ باید از این ترس&zwnj;ها گریخت؟ حافظ بخشی از درمانِ ترس را در فراموشی و رهایی از اندیشه یا همان ترس می&zwnj;داند. درست مانندِ بندبازی که بر فرازِ ریسمانی است و نباید به ترس&zwnj;هایش بهایی دهد. بخشی از وجودِ آدمی ملامت&zwnj;گر و پندآموز است و همواره او را از خطرات باز می&zwnj;دارد. در نظرِ حافظ می&zwnj;توان گاه از این ملامت و سرزنش نیندیشد و خطر کرد.</p>
<p style="text-align: justify;">&nbsp;</p>
<p style="text-align: justify;">درآستانِ جانان از آسمان میندیش/ کز اوج سربلندی افتی به خاکِ پستی</p>
<p style="text-align: justify;">&nbsp;</p>
<p style="text-align: justify;">نادیده گرفتنِ این ترس&zwnj;&zwnj;ها چندان آسان نیست. از نظرِ حافظ زندگی راهی است دراز و سراسر خطر. آدمی خود این وادیِ خطر را برگزیده است. باید از این منزلِ بلا به منزلی دیگری رفت؛ منزل&zwnj;هایی سراسر بلا به درازیِ عمر.</p>
<p style="text-align: justify;">&nbsp;</p>
<p style="text-align: justify;">مگر به تیغِ اجل خیمه برکنم وَر نی/ رمیدن از درِ دولت نه رسم و راه من است</p>
<p style="text-align: justify;">&nbsp;</p>
<p style="text-align: justify;">توصیۀ حافظ این است که در این وادی تنها گام نزنی و دست به دامانِ بزرگانی چون خضر و نوح شوی. خضر همت می&zwnj;رساند و دستگیری می&zwnj;کند یا همراهی می&zwnj;کند و راه می&zwnj;نماید. نوح در طوفانِ حوادث مدد می&zwnj;رساند و کشتی&zwnj;بانی می&zwnj;کند. در سایۀ دولتِ سلیمان بلاهایِ روزگار رنگ می&zwnj;بازد. پیران و حکیمان به پند و رای و با معرفت&zwnj;شان دردِ انسان را مداوا می&zwnj;کنند.</p>
<p style="text-align: justify;">&nbsp;</p>
<p style="text-align: justify;">مأمن و پناهِ دیگر نزدِ حافظ میکده و خرابات است. گویا مستی است که می&zwnj;تواند در برابرِ وسوسۀ عقل مقاومت کند و فقط با بدنامیِ مستی و خرابی می&zwnj;&zwnj;توان از اندیشۀ خود رها شد. پناهِ دیگر عشق است. گویا همین عاشقی بر جمال سببِ آفرینشِ آدمی بوده است؛ که فرشتگان خود مفتونِ جلال&zwnj;اند. نزدِ حافظ آدمی اوست که بر سرِ عشقی باشد و ترسی به خود راه ندهد.</p>
<p style="text-align: justify;">&nbsp;</p>
<p style="text-align: justify;">فتنه می&zwnj;بارد از این سقفِ مقرنس برخیز/ تا به میخانه پناه از همه آفات بریم</p>
<p style="text-align: justify;">&nbsp;</p>
<p style="text-align: justify;">عشقت رسد به فریاد اَر خود به&zwnj;سان حافظ/ قرآن ز بَر بخوانی در چهارده روایت</p>
<p style="text-align: justify;">&nbsp;</p>
<p style="text-align: justify;">عاشق شو ارنه روزی کارِ جهان سرآید/ ناخوانده نقش مقصود از کارگاهِ هستی</p>
<p style="text-align: center;">&nbsp;</p>
<p style="text-align: center;">ترس&zwnj;های عاشقانۀ حافظ</p>
<p style="text-align: justify;">&nbsp;</p>
<p style="text-align: justify;">گویا وقتی سخن از عشق است حافظ از سرهایِ بریده و تیغ&zwnj;هایِ برکشیده نمی&zwnj;ترسد. گویا حافظ عاشقِ ترس&zwnj;هاست. سیاوش&zwnj;وار گام در آتش می&zwnj;نهد، اما نه در پیِ نام و ننگ. زلیخاوار پیراهنِ عصمت می&zwnj;درد تا به چیزی دیگر برسد. گویی حافظ عاشقانه بر فرازِ ترس&zwnj;هایِ زاهدانه ایستاده است. او معنایِ هستیِ آدمی را پشتِ سر نهادنِ پرهیزها و روی نهادن به وادیِ خطر می&zwnj;داند. نزدِ او آدم همان کسی است که نمی&zwnj;ترسد و بهشت را به دوگندم می&zwnj;فروشد. در این وادی تصاویرِ هولناک دستیارِ بیانِ جلالِ عشق است. این چنین در دیوانِ حافظ دره&zwnj;های ترس و مُغاک&zwnj;های اندیشه سرشار از زیبایی و عشق و امید می&zwnj;شود.</p>