--- 
title: "تأثیر نقشۀ تهران در اجرای موفق کودتای ۲۸ مرداد ۱۳۳۲" 
authors: faezeh.panahandeh 
types: blog 
tags: نقشۀ تهران,کودتای ۲۸ مرداد,کودتا,تهران,آسمانه,مطالعات معماری ایران,تاریخ معماری,تاریخ شهر 
featured: false
featureImg: "/assets/img/posts/AvPfg.jpg" 
slug: AvPfg 
gallery: 
- image_path: "/assets/img/posts/AvPfg.jpg" 
  title: "تأثیر نقشۀ تهران در اجرای موفق کودتای ۲۸ مرداد ۱۳۳۲" 
- image_path: "/assets/img/posts/AvPfg-1.jpg" 
  title: "تصویر ۱: نقشۀ عبدالغفار- طراحی سال ۱۳۰۹ق/ ۱۲۷۱ش. (مأخذ: محسن معتمدی، جغرافیای تاریخی تهران.)" 
- image_path: "/assets/img/posts/AvPfg-2.jpg" 
  title: "تصویر۲: تهران در سال ۱۳۴۳. (مأخذ: سازمان نقشه‌برداری تهران.)" 
- image_path: "/assets/img/posts/AvPfg-3.jpg" 
  title: "تصویر۳: تهران در سال ۱۳۴۳. (مأخذ: سازمان نقشه‌برداری تهران.)" 
- image_path: "/assets/img/posts/AvPfg-4.jpg" 
  title: "تصویر۴: http://nsarchive.gwu.edu/NSAEBB/NSAEBB435" 
- image_path: "/assets/img/posts/AvPfg-5.jpg" 
  title: "تصویر۵: http://nsarchive.gwu.edu/NSAEBB/NSAEBB435" 
- image_path: "/assets/img/posts/AvPfg-6.jpg" 
  title: "تصویر۶: http://nsarchive.gwu.edu/NSAEBB/NSAEBB435" 
- image_path: "/assets/img/posts/AvPfg-7.jpg" 
  title: "تصویر۷: http://nsarchive.gwu.edu/NSAEBB/NSAEBB435" 
 
excerpt: "ایالات متحدۀ امریکا و بریتانیا برای برکناری مصدق تا مدتی طولانی بر ابزار سیاسی شاه و مجلس اتکا کردند، ولی پس از قیام سی تیر به این جمع‌بندی رسیدند که برکناری دائمی مصدق، تنها از طریق کودتایی مستقیم امکان‌پذیر است. جزئیات اجرای کودتا تا اواخر سال ۱۳۳۱ش مشخص نشد، اما فکر انجام کودتا، بلافاصله پس از بازگشت پیروزمندانۀ مصدق به قدرت، در اواسط سال ۱۳۳۱ش آغاز شد. نقشۀ کودتا دو بخش عمده داشت: ایجاد آشوب و ناآرامی به منظور بی‌ثباتی دولت و اجرای کودتای نظامی متعارف برای سرنگونی دولت." 
--- 
<div>
<div>
<p style="text-align: justify;">ایالات متحدۀ امریکا و بریتانیا برای برکناری مصدق تا مدتی طولانی بر ابزار سیاسی شاه و مجلس اتکا کردند، ولی پس از قیام سی تیر به این جمع&zwnj;بندی رسیدند که برکناری دائمی مصدق، تنها از طریق کودتایی مستقیم امکان&zwnj;پذیر است. جزئیات اجرای کودتا تا اواخر سال ۱۳۳۱ش مشخص نشد، اما فکر انجام کودتا، بلافاصله پس از بازگشت پیروزمندانۀ مصدق به قدرت، در اواسط سال ۱۳۳۱ش آغاز شد.[۱] نقشۀ کودتا دو بخش عمده داشت: ایجاد آشوب و ناآرامی به منظور بی&zwnj;ثباتی دولت و اجرای کودتای نظامی متعارف برای سرنگونی دولت. &nbsp;</p>
<p style="text-align: justify;">نقشۀ عملیاتی کودتا براساس مراحل زیر طراحی شده بود: در یک شب مقرر در مردادماه، گروهی از گارد سلطنتی به همراه فرمانده&zwnj;شان سرهنگ نصیری، سراغ مصدق می&zwnj;رفتند و فرمان شاه مبنی بر عزل او و جایگزینی زاهدی را تسلیم می&zwnj;کردند. در این میان گروهی دیگر از گارد سلطنتی هم وزرای کلیدی را بازداشت می&zwnj;کردند و گروهی دیگر به فرماندهی باتمانقلیچ مراکز اصلی مخابرات و تلگراف، رادیو و مقر ستاد مشترک را تصرف می&zwnj;کردند. باتمانقلیچ به عنوان رئیس جدید ستاد مشترک، که از سوی زاهدی منصوب شده بود، فرمان&zwnj;هایی را برای استقرار تانک&zwnj;ها و نیروهای ارتش در مناطق مختلف پایتخت صادر می&zwnj;کرد تا با اعتراضات مقابله شود و بازداشت&zwnj;های گسترده صورت گیرد. اوباش خیابانی هم می&zwnj;بایستی به عنوان عملیات انحرافی به دفاتر حزب توده و جبهۀ ملی حمله می&zwnj;کردند.[۲] عملیات کودتا در ساعات پایانی روز ۲۴ مرداد آغاز شد و مطابق برنامه، سه گروه گارد سلطنتی از مقر خود در باغ&zwnj;شاه خارج شدند. در این میان تنها گروه دوم موفق بود. صبح روز بعد وضعیت عادی به پایتخت بازگشت. نصیری بازداشت شده بود، زاهدی و باتمانقلیچ مخفی شده بودند. شاه نیز طبق پیش&zwnj;بینی احتمالی شکست در طرح کودتا، به همراه خانواده و با هواپیمای شخصی به بغداد گریخته بود.[۳] صبح روز ۲۸ مردادماه، دسته&zwnj;ای از اوباش مسلح به چاقو، سنگ و چماق، از جنوب تهران و بازار به سوی مناطق شمالی شهر به راه افتادند. سردستۀ این گروه طیب، رفیق شعبان بی&zwnj;مخ بود. آنها بهانۀ لازم برای دخالت نظامی را فراهم کردند.[۴] ساعت دو بعد از ظهر، گارد سلطنتی کامیون&zwnj;های ارتشی را از پادگان&zwnj;ها به شهر آوردند.[۵] تانک&zwnj;های ارتش طی همان روز، ستادهای ارتش و ساختمان&zwnj;های تلفن و تلگراف را تصرف و ارتباط بین دولت و قرارگاه&zwnj;های تحت فرماندهی هواداران مصدق را قطع کردند. تا ساعت پنج بعد از ظهر، تانک&zwnj;های تحت فرماندهی افسران هوادار شاه و نیز اوباش خیابانی، در مقابل منزل مصدق به هم پیوستند. مصدق و برخی از همکاران وی از طریق خانه&zwnj;های همسایه متفرق شدند، ولی درنهایت آنها را به دام انداخته و بازداشت کردند.[۶]</p>
<p style="text-align: justify;">با توجه به اینکه آخرین نقشۀ مدونی که تا قبل از وقوع کودتای سال ۱۳۳۲ش از تهران دردست داریم، مربوط به تاریخ ۱۲۷۰ش (۱۳۰۹ق) &nbsp;و متعلق به عبدالغفار است (تصویر۱)، برای بررسی امکاناتی که نقشۀ تهران برای عملی شدن کودتا فراهم می&zwnj;کرده است، ابتدا نیاز داریم از صحت نقشه&zwnj;هایی که آرشیو امنیت ملی عرضه می&zwnj;کند (تصاویر ۴و۵و۶و۷)، اطمینان یابیم. بنابراین با توجه به اینکه نقشۀ سال ۱۳۴۳ش (تصاویر ۲و۳) براساس عکس هوایی سال ۱۳۳۵ش ترسیم شده است، می&zwnj;تواند قابل اتکا باشد. البته پس از ترسیم مسیر کودتا بر روی نقشه&zwnj;های ۱۲۷۰ و ۱۳۴۳ متوجه می&zwnj;شویم که در فاصلۀ ترسیم این دو نقشه، تغییر محسوسی در ساختار کلی حاکم بر مرکز شهر تهران شامل: میادین اصلی بهارستان، توپخانه و ارگ به وجود نیامده است و تغییرات تنها شامل تغییر نقش این میادین در بافت شهری تهران، در طول این سال&zwnj;ها می&zwnj;شود.</p>
<p style="text-align: justify;">در این سال&zwnj;ها، میدان بهارستان در شمالی&zwnj;ترین قسمت نقشه نسبت به دو میدان دیگر، ضمن قرارگیری در کانون محلات فرادست، هم&zwnj;جوار با اصلی&zwnj;ترین نهاد مدافع حقوق مردم یعنی مجلس است، در نتیجه میدان عرصۀ اصلی تظاهرات مردمی است[۷]؛ ساختمان&zwnj;های بانک، پستخانه و تلگرافخانه، اطراف میدان توپخانه (واقع در حد فاصل دو میدان دیگر) قرار دارند[۸]؛ میدان ارگ نیز در مجاورت بازار و در جنوبی&zwnj;ترین قسمت نقشه قرار دارد. موقعیت قرارگیری این سه میدان کلیدی در امتداد هم این امکان را به وجود می&zwnj;آورد که تظاهرکنندگان بتوانند در طی یک مسیر مشخص اهداف خود را عملی کنند.</p>
<p style="text-align: justify;">گروه اراذل اوباش به سرکردگی طیب و طاهر حاج&zwnj;رضایی، حسین و نقی اسماعیل&zwnj;پور، محمود مسگر و بیوک صابر، در محل میدان ارگ و در مجاورت بازار به یکدیگر ملحق می&zwnj;شوند(تصویر۴)، پس از اشغال ساختمان تبلیغات، وزارت کشور و وزارت امور خارجه (تصویر۵)، به سمت شمال شهر حرکت می&zwnj;کنند. در مسیر از خیابان خیام و سپه (تصویر۳)، عبور می&zwnj;کنند و به میدان توپخانه می&zwnj;رسند، ساختمان تلگراف و شهربانی در میدان توپخانه را تصرف می&zwnj;کنند (تصویر۵). در نهایت از طریق خیابان اکباتان، به سمت میدان بهارستان حرکت می&zwnj;کنند، و دفتر روزنامۀ باختر امروز متعلق به فاطمی را به آتش می&zwnj;کشند (تصویر۵). سپس از طریق عبور از خیابان&zwnj;های استانبول، نادری و میدان مخبرالدوله، خانۀ دکتر مصدق محاصره و هدف کودتا یعنی دستگیری مصدق با موفقیت برآورده می&zwnj;شود (تصویر۷). مسیر حرکت نیروهای ارتش هم به عنوان بخش دوم از نقشۀ کودتا، از پادگان نظامی سلطنت&zwnj;آباد آغاز و با حرکت به سمت جنوب، در مسیر جاده قدیم شمیران، ایستگاه رادیو را تسخیر می&zwnj;کنند (تصویر۶)، به سمت خانۀ مصدق حرکت می&zwnj;کنند و به گروه&zwnj;های اراذل اوباش ملحق می&zwnj;شوند.</p>
<p style="text-align: justify;">ویلبر یکی از دو کارشناس سازمان سیا در زمینۀ مسائل ایران بود، او از دهۀ۱۳۱۰ش، تحت پوشش باستان&zwnj;شناس و تاریخ&zwnj;دان، در حال رفت&zwnj;وآمد به خاورمیانه بود.[۹] وی مهم&zwnj;ترین سند را در زمینۀ کودتا برجای گذاشته که شامل تحلیل او برای سازمان سیا، طرح&zwnj;ریزی عملیات، خلاصۀ کودتا و جمع&zwnj;بندی همراه با کالبدشکافی است.[۱۰]</p>
<p style="text-align: justify;">ازجملۀ عوامل دخیل در موفقیت کودتا می&zwnj;توان به نقش خاص یکی از عمال سازمان سیا و همچنین نقشۀ تهران اشاره کرد. در توضیح عامل اول، آشنایی ویلبر به مثابۀ یکی از عوامل مهم کودتا با معماری و دسترسی وی به نقشه&zwnj;های تهران، این امکان را فراهم آورد که کودتاچیان بتوانند با نقشه&zwnj;ای مدون این عملیات را انجام دهند. در مورد عامل دوم همان&zwnj;طور که در بخش&zwnj;های قبل به طور مفصل به آن پرداخته شد، نقشۀ تهران سال ۱۳۳۲ کمابیش همان نقشۀ طراحی شده به وسیلۀ عبدالغفار بوده است که سه میدان کلیدی در فرایند کودتا، در امتداد هم جنوب تهران را به شمال آن پیوند می&zwnj;زدند؛ به گونه&zwnj;ای که تمامی کاربری&zwnj;های کلیدی دولت را در اطراف خود شکل داده بودند، مکان&zwnj;هایی که تصرف آنها در جریان کودتا ضروری بود.</p>
<p style="text-align: justify;">بنابراین هرچند ایدۀ کودتا به وسیلۀ دو قدرت برتر دنیا یعنی انگلیس و امریکا طراحی شده بود و همکاری ارتش و گروه اراذل و اوباش نیز نقش مؤثری داشت، ولی این طور می&zwnj;توان نتیجه گرفت که بدون وجود دو عامل مذکور، شاید انجام کودتا آسان نبود و می&zwnj;توانست سرکوب شود.</p>
<p style="text-align: justify;">توضیحات: این نوشته بر روایت یرواند آبراهامیان از کودتای ۲۸ مرداد متکی است.</p>
<p style="text-align: justify;">منابع<br />- آبراهامیان، یرواند.&nbsp;کودتا: ۲۸ مرداد، سازمان سیا و ریشه&zwnj;های روبط ایران و امریکا در عصر مدرن. ترجمۀ محمدابراهیم فتاحی. تهران: نشر نی، ۱۳۹۲.</p>
<p style="text-align: justify;">- اهری، زهرا و سید محسن حبیبی.&nbsp;میدان بهارستان: تجربۀ نووارگی در فضای شهری ایرانی. تهران: دفتر پژوهش&zwnj;های فرهنگی، ۱۳۹۴.</p>
<p style="text-align: justify;">- معتمدی، محسن.&nbsp;جغرافیای تاریخی تهران. تهران: مرکز نشر دانشگاهی، ۱۳۸۱.</p>
<p style="text-align: justify;">- نجفی، مهنام.&nbsp;میدان توپخان دارالخلافه ناصری: ذهنیت ایرانی و ره&zwnj;آورد دیگری. تهران: روزنه، ۱۳۹۰.</p>
<p style="text-align: justify;">- http://nsarchive.gwu.edu/NSAEBB/NSAEBB435</p>
</div>
</div>
<div>۱. یرواند آبراهامیان، کودتا ، ص۲۱۲.</div>
<div>۲. همان، ص۲۵۲.</div>
<div>۳. همان، ص۲۵۵-۲۵۷.</div>
<div>۴. همان، ص۲۶۶.</div>
<div>۵. همان، ص۲۶۸.</div>
<div>۶. همان، ص۲۷۰ و ۲۷۱.</div>
<div>۷. زهرا اهری و سید محسن حبیبی، میدان بهارستان، ص۱۰۸ و ۱۰۹.</div>
<div>۸. مهنام نجفی، میدان توپخان دارالخلافه ناصری.</div>
<div>۹. یرواند آبراهامیان، کودتا، ص۲۲۲ و ۲۲۳.</div>
<div style="text-align: justify;">۱۰. همان، ص۲۱۲.</div>