--- 
title: "چند یادداشت از تاریخ هنر گامبریچ دربارۀ «نوآوری» - ۱" 
authors: shabnam_jafari 
types: blog 
featured: false
slug: x8s3 
gallery: 
- image_path: "/assets/img/posts/x8s3-1.jpg" 
  title: "تصویر ۲۲۴، ص ۳۴۰ (گرانولد، تصلیب عیسی مسیح، سال ۱۵۱۵)" 
 
--- 
<div>
<div>
<p>این یاددشت شامل پاره&zwnj;هایی از سخن گامبریچ در کتابش است که در آن به مفهوم نوآوری در طی تاریخ پرداخته است. هنگامی که این پاره&zwnj;ها را در کنار هم قرار می&zwnj;دهیم بهتر می&zwnj;توانیم سیر پیوسته&zwnj;ای را که او در تحول مفهوم نو&zwnj;آوری در هنر می&zwnj;دیده است درک کنیم.</p>
<p>&nbsp;</p>
<p>[۱] وقتی گامبریچ از هنر باستان سخن می&zwnj;گوید از &laquo;سبک&raquo; یاد می&zwnj;کند. در بارۀ هنر مصر می&zwnj;گوید:</p>
<p>&laquo;یکی از ویژگی&zwnj;های مهم هنر مصری این است که همۀ آثار آن ــ تندیس&zwnj;ها، نقاشی&zwnj;ها و بناها ــ گویی وجه مشترکی دارند و از اصول یگانه&zwnj;ای تبعیت می&zwnj;کنند. ما چنین اصولی را که گویی همۀ آفرینش&zwnj;های قومی خاص از آن پیروی می&zwnj;کنند &rsquo;سبک&lsquo; می&zwnj;نامیم. [...] سبک هنر مصری مجموعه&zwnj;ای از قواعد بسیار جدی را در بر می&zwnj;گرفته که هر هنرمند می&zwnj;بایست آنها را از اوان جوانی می&zwnj;آموخته است. [...] هنگامی که بر همۀ این قواعد و اصول تسلط می&zwnj;یافت دوران شاگردی او پایان می&zwnj;گرفت. هیچ کس چیز متفاوتی از او تقاضا نمی&zwnj;کرد و هیچ&zwnj;کس نمی&zwnj;خواست که او &rsquo;نوآور و مبتکر&lsquo; باشد. بر عکس کسی احتمالاً بهترین هنرمند به شمار می&zwnj;آمد که می&zwnj;توانست مجسمه&zwnj;های خود را با بیشترین شباهت به یادگارهای مستحسن گذشته بسازد. به همین دلیل است که هنر مصر در گذر سه هزار سال یا بیشتر تغییر چندانی نکرد.&raquo; (ص ۵۴، ۵۵) این قواعد در طی قرون در این سرزمین هالۀ &laquo;تقدس&raquo; به خود گرفته بود و از این رو عدول از آن ممکن نمی&zwnj;نمود.</p>
<p>[۲] در جایی&zwnj;دیگر نیز تکرار می&zwnj;کند:</p>
<p>&laquo;تا اینجا بدون شک به این نکته توجه کرده&zwnj;ایم که اکثر افراد در گذشته با این نگرش جدید ما که می&zwnj;گوییم هنرمند باید &laquo;نوآور&raquo; {اوریژینال} باشد چندان میانه&zwnj;ای نداشته است. اگر چنین انتظاری دربرابر یک استاد مصری یا چینی یا بیزانسی مطرح می&zwnj;گردید عمیقاً شگفت&zwnj;زده می&zwnj;شد. همین&zwnj;طور یک هنرمند اروپای غربی در قرون وسطی نمی&zwnj;توانست بفهمد که چرا باید شیوۀ جدیدی از ترسیم نقشۀ یک کلیسا یا طراحی یک جام شراب مقدس یا بازنمایی یک مضمون مقدس را هنگامی که شیوه&zwnj;های کهن به نحو احسن ادای مقصود می&zwnj;کرده&zwnj;اند ابتکار کند. [...] از سویی دیگر واگذاری چنین مأموریتی به هنرمند امری نبود که او را در تنگنا قرار دهد و مانع خلاقیت او شود. محدودۀ مأموریت به اندازۀ کافی فضا باقی می&zwnj;گذاشت که بتواند استادی و آفرینشگری خویش را به منصۀ ظهور برساند.&raquo; (ص ۱۵۱، ۱۵۲) &nbsp;[این بدان معنی است که استادی و آفرینشگری نزد هنرمندان آن دوره، چیزی که هنر ایشان را ثابت می&zwnj;کرده است، و همگان (هنرمندان و کارفرمایان و مردم) در آن اتفاق نظر داشته&zwnj;اند و آن را می&zwnj;پذیرفتند، چیزی سوای &laquo;نوآوری&raquo; و &laquo;خلق چیز بدیع&raquo; بوده است.]</p>
<p>[۳] در قرون وسطی هدف تمامی هنرهای مذهبی یک چیز بود &laquo;به تصویر درآوردن یک موعظه و بیان حقایق دینی بنا بر تعالیم کلیسا&raquo;. (ص ۳۴۱) این امر موجب می&zwnj;شده که هنرمند قرن شانزدهمی همچون گرانوالد (یا همان ماتیس گوتارت نیتارت) که به شیوۀ سنتی برای کلیساهای کوچک و بزرگ تابلوهای محرابی کشیده&zwnj; است &laquo;زیبایی مطبوع و روح&zwnj;نواز را در مقابل پیام وحیانی محراب&raquo; فدا کند و &laquo;فقط جاهایی از دستاوردهای [جدید] بزرگ [مثل اصل جدید نسبت&zwnj;های درست بر مبنای فاصله] ایتالیا بهره گیرد که با عقایدش دربارۀ چه باید بودن هنر جور در می&zwnj;آمده&zwnj;اند&raquo; [او در تابلوی تصلیب عیسی مسیح برای قاب تزئينی محراب&nbsp; ایزنهایم در ۱۵۱۵ اصل جدید رعایت نسبت&zwnj;های درست را نادیده گرفت و پیکرۀ مسیح مصلوب را بسیار بزرگ&zwnj;تر از پیکرۀ حوریون و حضرت مریم و مریم مجدلیه کشید در حالی که در آن زمان قوانین رعایت نسبت&zwnj;ها از دستاوردهای نوین هنرمندان ایتالیا بود و کاربرد صحیح آن به هنرمند ارزش می&zwnj;داد؛ اما تخطی از این اصل برای بیان حقیقت رازآمیز کلام گرانوالد به وی کمک می&zwnj;کرده است. (تصویر ۲۲، ص ۳۴۰)] &laquo;گرانولد آن اصول هنر مدرن را که بعد از رنسانس قوام گرفته بود نادیده انگاشته است و آگاهانه به همان اصول نقاشان کهن و قرون وسطایی رجعت کرده است که در نقاشی&zwnj;های خود اشخاص را بر اساس اهمیتشان با اندازه&zwnj;های متفاوت تصویر می&zwnj;کرده&zwnj;اند&raquo;. &laquo;به این ترتیب کار گرانوالد می&zwnj;تواند بار دیگر خاطرنشان کند که یک هنرمند می&zwnj;تواند بی&zwnj;آنکه در نوگرایی زمانه&zwnj;اش سهمی داشته باشد مقام بسیار بزرگی در عالم هنر به دست آورد زیرا بزرگی هنر در ابداع و نوآوری نیست.&raquo; (ص۳۴۳)</p>
<p>(ادامه دارد)</p>
</div>
</div>
<div>۱.* آنچه در میان {} آمده از افزوده&zwnj;های مترجم به متن کتاب و آنچه در میان [] آمده از افزوده&zwnj;های نگارندۀ یادداشت&zwnj;هاست.</div>
<div>۲. مأخذ: گامبریچ، ارنست. تاریخ هنر. ترجمۀ علی رامین. تهران: نشر نی، ۱۳۸۳ (چاپ سوم).</div>