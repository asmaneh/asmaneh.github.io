--- 
title: "اثر پروانه‌ای یک قانون بد؛ چگونه قانونی بد در تهران سال‌های ۱۳۷۰فاجعه‌ای انسانی در آبادان ۱۴۰۱ آفرید؟*" 
authors: r.mojtahedzadeh 
types: blog 
featured: false
slug: wTffx 
--- 
<p dir="RTL"><span lang="AR-SA">اثر پروانه&zwnj;ای نام قانونی در نظریۀ آشوب است و به این اشاره می&zwnj;کند که تغییری کوچک در سامانه&zwnj;ای چون جو کرۀ زمین (مثلا بال زدن پروانه&zwnj;ای در یک نقطه از زمین) چگونه می&zwnj;تواند باعث تغییرات شدید (مثلا وقوع طوفانی بزرگ در فرسنگ&zwnj;ها دورتر) شود. از این منظر فاجعۀ انسانی-عمرانی&zwnj;ای را که در آبادان رخ داد، می&zwnj;توان اثر پروانه&zwnj;ای قانونی دانست که به قانون &laquo;فروش تراکم&raquo; یا تراکم&zwnj;فروشی مشهور است و نخستین بار در تهران سال&zwnj;های ۱۳۷۰و به ابتکار شهرداریِ تحت مدیریت غلامحسین کرباسچی وضع گردید</span><span dir="LTR" lang="EN-GB">.</span></p>
<p dir="RTL"><span lang="AR-SA">در ادبیات شهرسازی به نسبت زیربنای سرپوشیدۀ کل طبقات و ساختمان&zwnj;های موجود در یک قطعه زمین (زیربنای ناخالص) به مساحت آن قطعه زمین، تراکم می&zwnj;گویند. مثلا تراکم ساختمانی ۲ (یا ۲۰۰%) نشان&zwnj;دهندۀ آن است که مساحت زیربنای کل ساختمان&zwnj;های موجود در یک قطعه زمین، ۲ برابر مساحت آن است. میزان تراکم مجاز در قطعات زمین براساس عواملی چون خط آسمان (سهم آسمان)، عرض معبر، کیفیت و کمیت زیرساخت&zwnj;ها و الگوهای توسعۀ شهری در طرح&zwnj;های جامع و تفصیلی شهری، که در ایران وزارت راه و شهرسازی متولی آن است، تعیین می&zwnj;گردد و تقریباً در تمام دنیا، به&zwnj;عنوان یکی از قوانین پایۀ شهرسازی و در جهت توسعۀ هماهنگ و پایدار شهر، لازم&zwnj;الاجرا و تخلف&zwnj;ناپذیر تلقی می&zwnj;گردد. در ایران نیز تا اواخر دهۀ شصت خورشیدی تراکم شهری، برمبنای حدود تعیین&zwnj;شده در طرح&zwnj;های جامع و تفصیلی، تعیین و اعمال می&zwnj;گردید اما از این زمان اوضاع کمی تغییر کرد</span><span dir="LTR" lang="EN-GB">.</span></p>
<p dir="RTL"><span lang="AR-SA">از سال&zwnj;های آغازین جنگ تحمیلی و با ناتوانی دولت در تأمین بودجۀ شهرداری&zwnj;ها روندی در ادارۀ نهاد شهرداری شکل گرفت که به خودگردانی مشهور است. خودگردانی، به&zwnj;زبان ساه، به این معناست که شهرداری برای تأمین هزینه&zwnj;های خود نباید چشمی به دست دولت داشته باشد و خود از راه&zwnj;هایی که قانون پیش روی او نهاده یا به تصویب نهادهای قانونی رسانده هزینه&zwnj;های خود، و بعضاً خاصه&zwnj;خرجی&zwnj;های بخش&zwnj;هایی از نهادهای دولتی و شبه&zwnj;دولتی را تأمین کند. هرچند خودگردانی از اساس پدیده&zwnj;ای مثبت است، اما مشکل آنجایی رخ داد که به تعبیر حسین عبده تبریزی در ایران به شکل نادرست و در مسیر بیراهه مورد عمل و استفادۀ مدیریت شهری قرار گرفت، به&zwnj;طوری&zwnj;که برخلاف شهرداری&zwnj;های موفق جهان، در تهران برای تامین مالی جهت پوشش هزینه&zwnj;های شهر، راه&zwnj;های اصلی و موردوثوق کارشناسان و نظریه&zwnj;پردازان شهری و اقتصادی کنار گذاشته شد و منابع از &laquo;بیراهۀ&raquo; فروش تراکم و اجازه تخریب زودرسِ ساختمان&zwnj;های کم&zwnj;تراکم به دست آمد. این پدیده، که برخی چون زنده&zwnj;یاد باقر آیت&zwnj;الله&zwnj;زادۀ شیرازی از بنیان&zwnj;گذاران سازمان میراث فرهنگی ایران، از همان ابتدا آن را &laquo;اقدامی جنایتکارانه&raquo; می&zwnj;خواندند، علاوه بر ضایع کردن بسیاری از حقوق عامۀ مردم چون حق منظر، سهم آسمان، سهم سرانه و نظایر آن به جولان طبقه&zwnj;ای به نام &laquo;بساز بفروش&raquo; در حوزۀ مدیریت شهری انجامید، طبقه&zwnj;ای که گناه نابخشودنی عضوی از ایشان در فاجعۀ آبادان اظهر من الشمس است، اما در عین حال انداختن تمام تقصیر به گردن ایشان و فراموشی نقش مدیران و نظام مدیریت شهری در این میان هم خود گناه نابخشودنی دیگر است</span><span dir="LTR" lang="EN-GB">.</span></p>
<p dir="RTL"><span lang="AR-SA">بساز و بفروشی قدمت دیرینه در تاریخ ساختمان دارد، اما شکل مدرن آن در ایران تقریبا از سال&zwnj;های ۱۳۳۰ به بعد شکل گرفت. ویژگی بارز بسازبفروشی در این دوره آن است که بسازبروش&zwnj;ها، عمدتاً، نه از میان مهندسان ساختمان و سایر اصناف وابسته به آن که از میان بازاریان، سرمایه&zwnj;داران و طبقات دارای رانت&zwnj;های حکومتی، و البته این اواخر پزشکان (!)، برخاستند. این امر از همان ابتدا به نزاعی ناخواسته میان مهندسان و بسازبفروشان انجامید تا آنجا که وارطان هوانسیان، از بنیانگذاران معماری مدرن ایران، در سال ۱۳۴۰ در مقاله&zwnj;ای در مجله معماری نوین بسازبفروشی را &laquo;سبکی بی پدر مادر&raquo; خواند که کارهای ساختمانی را از لحاظ کیفیت به مسیری نامعلوم و نامشخص کشانده است. با این وصف از آنجا که سرمایه همواره یکی از ارکان اصلی صنعت و بازار ساختمان بوده، حذف بسازبفروش&zwnj;ها از صنعت ساختمان ناممکن بود و ساختمان&zwnj;سازی معاصر بر تعادل شکننده&zwnj;ای میان خواسته&zwnj;های این مایه&zwnj;داران فاقد تخصص از یک سو و متخصصان فاقد سرمایه، از سوی دیگر، تشکل یافت. آنچه این تعادل شکننده را حفظ می&zwnj;کرد قوانینی بود که معمولا مهندسان در تدوین آن نقش اول را داشتند، هرچند از تأثیر لابی بسازبفروش&zwnj;ها نیز برکنار نبود. یکی از مهم&zwnj;ترین حافظان اجرای این قوانین شهرداری&zwnj;ها بودند و برای دور زدن یا نادیده گرفتن قوانین هم مجازات&zwnj;های تقنینی سختی در نظر گرفته شده بود</span><span dir="LTR" lang="EN-GB">.</span></p>
<p dir="RTL"><span lang="AR-SA">در بستر شکننده&zwnj;ای که توصیف شد، قانون فروش تراکم درواقع به&zwnj;مثابۀ بال زدن پروانه&zwnj;ای بود که تأثیرات دومینویی آن به برپا کردن طوفان عظیمی در شهرسازی معاصر ما انجامید. اولین تأثیر آن فروریختن قبح قانون&zwnj;شکنی و طرح کردن ایدۀ خرید و فروش قانون در حوزۀ شهرسازی بود. در واقع همۀ آنچه در طی سال&zwnj;ها برای مهار ولع سیری&zwnj;ناپذیر بازار در حوزۀ شهرسازی رشته شده بود با وضع این قاعدۀ نابهنجار پنبه شد و سرمایه&zwnj;داری نصف و نیمه&zwnj;ای که در بازار ساختمان شکل گرفته بود به جریانی سوداگرانه مبدل شد که تا همین امروز هم حرف اول و آخر را در بسیاری از امور مربوط به ساخت و ساز در کشورمان می&zwnj;زند. این جریان در همه جای ایران کمابیش مصداق دارد اما در مورد عجیب خوزستان از هرجای دیگر عریان&zwnj;تر و شدیدتر است. دوستانی که ارتباط نزدیکی با شهرداری&zwnj;ها در خوزستان دارند تعریف می&zwnj;کنند که خیلی مرسوم است در آخر هر سال معاونین شهرسازی شهرداری، برای تامین هزینه&zwnj;های جاری و پاداش و سنوات آخر سال، با اصرار به دنبال بسازبفروش&zwnj;ها بیفتند و از آنها بخواهند با واریز مقداری پول &ndash;از چند صد میلیون تا چند ده میلیارد- به&zwnj;عنوان عوارض علی&zwnj;الحساب پروانه&zwnj;ای نان و آب&zwnj;دار برای سال بعد کسب کنند. در همین راستا شهرداری قوانینی را در شورای شهر اهواز، در سال&zwnj;های اخیر، به تصویب رسانده که براساس آن مشاعات یک ساختمان جزء تراکم آن محسوب نمی&zwnj;گردد و بر این مبنا کسانی گاه چهار تا شش طبقه بیش از تراکم مجاز یک منطقه &ndash;که خود این تراکم مجاز هم معمولا سه تا چهار طبقه بیش از تراکم قانونی است!- مجوز ساخت دریافت کرده&zwnj;اند</span><span dir="LTR" lang="EN-GB">.</span></p>
<p dir="RTL"><span lang="AR-SA">برای &zwnj;خدمتی بیشتر از سال&zwnj;ها قبل رویه&zwnj;ای در شهرداری اهواز، و بعد سایر شهرهای استان، بنیان نهاده شد که بر مبنای آن کارهای گروه دال، یعنی کارهای ساختمانی ده طبقه و بالاتر یا کارهای دارای زیربنای ۵۰۰۰ مترمربع و بیشتر، بدون آنکه نیاز به تأیید نظام مهندسی ساختمان استان داشته باشد، می&zwnj;تواند توسط یک شرکت مهندسی مشاور، اعم از استانی یا خارج از استان، تهیه و با تأیید شهرداری پروانه ساخت دریافت دارد. این قانون که کمابیش حمایت مدیران دولتی استان، اعم از استانداری و مسکن و شهرسازی را نیز با خود داشته، ظاهراً با هدف تسهیل فرایند ساختمان&zwnj;سازی و سرمایه&zwnj;گذاری در حوزۀ ساختمان تدوین شد اما خروجی نهایی آن دور زدن نظام مهندسی ساختمان، به عنوان تنها نهاد صنفی مهندسان در فرایند ساخت&zwnj;وساز، بوده است و ساختمان عبدالباقی یکی از صدها نتایج چنین فرایندی است. هرچند گویا از مقطعی به بعد در فرایند ساخت این بنا و با اصرار مسوولان نظام مهندسی استان ناظرانی از سوی سازمان نظام مهندسی آبادان به نظارت پرداختند، اما براساس شواهد موجود گزارش&zwnj;های همین ناظران نیز هرگز جدی گرفته نشده و در یک مورد ۵ روز پس از گزارش ناظری که دستور توقیف کار را داده، سرپرست معاونت سرمایه&zwnj;گذاری و مشارکت&zwnj;های اقتصادی شهرداری آبادان در نامه&zwnj;ای خطاب به &laquo;سرمایه&zwnj;گذار محترم پروژه!&raquo; دستور رفع توقیف می&zwnj;دهد. جالب است که این دستور را نه بخش&zwnj;های فنی شهرداری که معاونت سرمایه&zwnj;گذاری صادر می&zwnj;کند و جالب&zwnj;تر آن است که در این نامۀ رسمی از عنوان &laquo;مجتمع تجاری متروپل&raquo; استفاده شده حال آنکه &laquo;قانون ممنوعیت به&zwnj;کارگیری اسامی، عناوین و اصطلاحات بیگانه&raquo; نه تنها چنین نامگذاری&zwnj;هایی را منع می&zwnj;کند بلکه آیین&zwnj;نامۀ اجرایی آن صراحتاً مسوولین نهادهای مختلف، از جمله شهرداری&zwnj;ها، را از به کار بردن چنین واژگانی در مکاتبات رسمی بر حذر می&zwnj;دارد، اما به نظر می&zwnj;رسد سوداگری ساختمان تغییر، و درواقع خرید و فروش، هر قانونی را مجاز می&zwnj;سازد</span><span dir="LTR" lang="EN-GB">.</span></p>
<p dir="RTL"><span lang="AR-SA">محدودیت این یادداشت اجازه نمی&zwnj;دهد به تبعات بزرگ و کوچک دیگر قانون فروش تراکم بپردازم، اما امیدوارم همین مختصر هم توانسته باشد نشان دهد قانون&zwnj;گریزی، ولو کوچک و با نیت خیر، چگونه می&zwnj;تواند در طول زمان به فجایعی بزرگ و جبران&zwnj;ناپذیر ختم شود. یکی از دوستان شهرساز خوشنام و فرهیختۀ خوزستانی، ساعاتی پس از فاجعۀ متروپل از صدها ساختمان مشابهی سخن گفت که در اهواز و شهرهای خوزستان برپاشده و برخی بدون پایانکار مشغول فعالیتند! درواقع از صدها بمب ساعتی! صادقانه امیدوارم این بمب&zwnj;های ساعتی هرگز عمل نکند و ساختمان متروپل آبادان هشداری باشد تا پیش از آنکه دیرتر شود جلوی ضرر را بگیریم</span><span dir="LTR" lang="EN-GB">.</span></p>
<p dir="RTL"><span dir="LTR" lang="EN-GB">&nbsp;</span></p>
<p dir="RTL">&nbsp;</p>
<p class="MsoNormal" dir="RTL" style="direction: rtl; unicode-bidi: embed;"><span dir="LTR" lang="EN-GB">* </span><span lang="AR-SA">این یادداشت همزمان با وبگاه آسمانه در روزنامه شرق (مورخ ۱۴۰۱/۳/۷) انتشار یافته است</span><span dir="LTR" lang="EN-GB">.</span></p>