--- 
title: "چون دوست دشمن است شکایت کجا برم؟ دربارۀ طرح تخریب بافت تاریخی شیراز" 
authors: سید حمید ضیائیان 
types: blog 
tags: بافت تاریخی شیراز,تخریب بافت,شیراز 
featured: false
slug: E8xQz 
--- 
<p>ما آدم&zwnj;ها وقتی چیزی را از دست می&zwnj;دهیم، اندوهگین می&zwnj;&zwnj;شویم.</p>
<p>مگر آنکه آن چیز مال ما نباشد، یا تعلق خاطری به آن نداشته باشیم، یا فراموشش کرده باشیم.</p>
<p>اما اگر آنِ ما باشد، هرچه بزرگتر و ارزشمندتر باشد، هرچه بیشتر برای بدست آوردنش زحمت کشیده باشیم، هرچه قدرش خواستنی تر باشد، هر چه نبودنش غیر قابل جبران&zwnj;تر باشد، و در یک کلام، هرچه بیشتر عشق نثارش کرده باشیم، غمِ فقدان سختتر و بارِ فراق گرانتر خواهد بود.</p>
<p>این است که وقتی در مواجه با چیز یا شخص ارزشمندی قرار می&zwnj;&zwnj;گیریم، که به دست آوردنِ دلش برایمان اهمیتی به هم می&zwnj;زند، قربان صدقه&zwnj;اش می&zwnj;رویم. یعنی چیز&zwnj;های ارزشمندمان را در کلام قربانی&zwnj;اش می&zwnj;کنیم تا بداند تا چه حد و پایه&zwnj;ای برایمان مهم و ارزشمند است.</p>
<p>البته این قربان صدقۀ لفظی از آن جهت است که هنوز مجالش را نیافته ایم تا برایش ثابت کنیم که اگر پای عمل نیز در میان باشد، کوتاهی نخواهیم کرد و همچنان حاضریم بپای قدرش قربانی کنیم و خون بریزیم!</p>
<p>ممکن است خیال کنید که مهم&zwnj;ترین چیز نزد ما، جانمان است. شاید باشد. نمی&zwnj;دانم.</p>
<p>اما در زبان عربی، وقتی می&zwnj;خواهند در ارادت به کسی سنگ تمام بگذارند، می&zwnj;گویند: پدر و مادرم به فدایت!</p>
<p>راستش من از نوجوانی و جوانی نیز عبارت خودمانی "قربانت شوم" را راحتتر از این تعارف عربی هضم می&zwnj;کردم. پیش خود می&zwnj;گفتم مگر آدم&zwnj;ها چه حقی در جان پدر و مادر خویش دارند که آنرا قربانی دیگری کنند! اگر می&zwnj;خواهید از خودتان مایه بگذارید، تا مرز جان&zwnj;هایتان در اختیار شماست. یا جان، عزیزانی که ولایتشان را دارید...</p>
<p>البته اغلب مردمان تا جایی که حوزۀ زبان و لفاظی است، کم نمی&zwnj;گذارند. برخی در عمل هم تا جایی پیش می&zwnj;روند. بعضی تا پای قربان کردنِ مال، بعضی تا پایِ جان. اما قربانی کردن فرزندان کار اولیاء است. این همان آزمایشِ مرد افکنی است که ابراهیمِ پیامبر (ع) نیز در بجای آوردنش تعلل کرد تا آنکه توانست بر خود فایق آید و خدا نیز قربانی او را پذیرفت و آن&zwnj; را برای مردمان عید قرار داد.</p>
<p>این همه را گفتم تا ایمان بیاورید که بعضی از مدیران در شهر&zwnj;های تاریخی ما، و بعضی مدیرانِ دیگر که تولیتِ مواریث فرهنگی و مصادیق تاریخی هویت ما را به عهده دارند؛ نه از اولیاء، که از مقربین اند!</p>
<p>آن "مگری" که در دومین سطر نوشتار گفتم که محال است مصداق داشته باشد. یعنی مگر می&zwnj;شود کسی مسئول حفاظت از میراث فرهنگی باشد و نداند میراث فرهنگی چیست، و نسبت فرهنگ و هویت و بوم و بر با ما نسبتِ مادر و فرزندی است، که زادۀ آنیم و بالیده در دامنش! پس فرض اول قطعا منتفی است.</p>
<p>اما فرض دوم حکایت از جلوه کردنِ جمالِ بی&zwnj;مثالی می&zwnj;کند که دلِ چون سنگ سیاهش را به این راحتی&zwnj;ها نمی&zwnj;شود به دست آورد و قربان صدقه&zwnj;های جانانه برایش باید رفت.</p>
<p>البته از آنجا که این دلبرِ فرنگیِ چشم آبی ممکن است مایه دردسر&zwnj;هایی هم بشود، و بزرگتر&zwnj;ها بگویند این اجنبی کیست که به خانه&zwnj;اش آورده&zwnj;اید؛ پشت در و قبل از آنکه بیاوریمش داخل یک چادر گل گلی سرش کرده ایم و اسم فرنگی اش را با مشورت دوستان عوض کرده ایم و به همه هم گفته ایم در بازار بین الحرمین داشته حلوای نذری پخش می&zwnj;کرده که چشمِ شاه دامادِ قصۀ ما را گرفته است. تا همۀ فامیل بدانند که چه عروس نجیبی است و قدومش چقدر که مبارک است!</p>
<p>اگر چند نفری هم پیدا شدند و دم خروس که از زیر چادر گل گلی بیرون زده بود را دیدند و گفتند که بیا و عروسی در همین کوچه پس کوچه&zwnj;های شهر خودمان پیدا کن که اهل زندگی باشد و پدر مادر درست و حسابی داشته باشد، دستشان را می&zwnj;گیریم و می&zwnj;بریمشان تا گوشه ای از جهیزیه عروس خانم را ببینند و متذکرشان می&zwnj;شویم که در کوچه&zwnj;های خراب شده و غبار گرفته و ویرانۀ شهر دیگر جز عده ای معتاد کسی زندگی نمی&zwnj;کند که جهیزی در بساطش پیدا شود تا لیاقت شاه داماد قصۀ ما را داشته باشد.</p>
<p>و خلاصه مقدمات که بخوبی پیش رفت، نوبت عملی کردن آن قربان صدقه&zwnj;ها می&zwnj;شود که : پدر و مادرم به فدایت!</p>
<p>مبارکا باشد ...</p>
<p>&nbsp;</p>
<p>این جملۀ آخر را اگر نگویم دق می&zwnj;کنم:</p>
<p>کاش بعضی مدیران ما می&zwnj;دانستند که تخریب یک بافت تاریخی، مصیبتی است هزاران هزار بار بزرگتر از خرابکاری در یک سایت هسته ای. حیف است که این خرابکاری را جاسوسان اجنبی با هزار بدبختی انجام دهند، و آن تخریب مهلک به سادگی و به دست خودمان روی می&zwnj;دهد!</p>