--- 
title: "مکان آیرونیک: نگاهی به نقش مکان‌ها در داستان برادران کارامازوف" 
authors: tabatabaei 
types: blog 
featured: false
slug: EFzp 
--- 
<p>&laquo;همان&zwnj;گونه که فلسفه با شک آغاز می&zwnj;شود، حیاتی نیز که که می&zwnj;تواند انسانی نامیده شود از آیرونی آغاز می&zwnj;شود.&laquo; ( مفهوم آیرونی با ارجاع مدام به سقراط، سورن کیرکگور ، ترجمۀ صالح نجفی)</p>
<p>(خطر لو رفتن : در این نوشته بعضی از رویدادهای داستان &laquo; برادران کارامازوف&raquo; از نویسنده&zwnj;ی روس فیودور داستایفسکی نقل می&zwnj;شود، اگر دوست دارید خودتان کتاب را بخوانید و برایتان مهم است که هیچ چیز از داستان ندانید این متن را نخوانید)</p>
<p>پیرمرد دلقک و هوسبازی را&nbsp; تصور کنید که همه&zwnj;چیز و همه&zwnj;کس برایش دستمایه&zwnj;ی شوخی است. کسی که هیچ بویی از شرافت نبرده، خیانت و رذالت افتخار اوست و نزدیک&zwnj;ترین افراد زندگی&zwnj;اش هم از رفتارهای زشت و ناگهانی او در امان نیستند. کسی که باعث مرگ نزدیکانش شده و سختی&zwnj;های زیادی بر فرزندانش تحمیل کرده&zwnj;است. بارها وجود آن&zwnj;ها را فراموش کرده و چگونگی بزرگ شدنشان کمترین اهمیتی برایش نداشته است و اکنون هم در تلاش است به هر ترتیبی معشوقۀ&nbsp;یکی از پسرانش را تصاحب کند. حالا فرض کنید چنین آدمی به خاطر تصمیم کوچکترین پسرش به دیری می&zwnj;رود که پیری منزه و نورانی می&zwnj;خواهد در آن به موعظه و شفای پیروانش بپردازد و دستی به سر و رویشان بکشد و روحشان را پاک کند. فکر می&zwnj;کنید مواجهۀ&nbsp;او و پیر چگونه خواهد بود؟ کدام یک بر دیگری برتری می&zwnj;یابد و جو کلی فضای دیر در اختیار کیست؟ یا پسرش آلیوشا، کشیش جوانی که تصمیم گرفته باقی عمرش را در صومعه باشد. او که تمام تلاشش کمک به دیگران است و لبریز از دیگردوستی است و آرزو دارد دنیا را به بهشتی زیبا تبدیل کند. چطور می&zwnj;شود اگر او با برادر شکاک و سرسختش ایوان، که با ذهنی تماماً واقع&zwnj;نگر در همه چیز جهان تردید دارد و حقیقت زندگی را زشت و جهنمی می&zwnj;داند، در کاباره&zwnj;ای دیدار کند و برادر لبی تر کند و شعری برای او بخواند به نام &laquo;مفتش اعظم&raquo; درباره&zwnj;ی ظلم&zwnj;هایی که در دوران تفتیش عقاید اتفاق افتاد و شکنجه&zwnj;هایی که بر بشر تحمیل شد و مسیحی که آمد و مفتش به نمایندگی از خدا زندانی&zwnj;اش کرد؟ کشیش جوان پس از این شعر و گفت&zwnj;وگو با ایوان، چه فهمی از این کاباره خواهد&nbsp; داشت و این کاباره چطور جایی خواهد بود؟ آیا این جا همان کاباره&zwnj;ای است که تا امروز می&zwnj;شناخت؟ یا اگر قاتلی سرد و بی&zwnj;روح که تمام عمر رنج کشیده و به دیوانه&zwnj;ای مخوف تبدیل شده، نوکری مفلوک و خالی از تخیل و اراده که حالا تفریحش شکنجه دادن حیوانات است را در مرغزاری سبز ببینیم که برای دلبری جوان گیتار می&zwnj;زند و شعری لطیف می&zwnj;خواند؟ چمنزار چه حالی پیدا می&zwnj;کند؟ یا میتیا، قهرمان دیگری در داستان، عاشقی پر شر و شور که دیوانۀ&nbsp;زیستن در لحظه است. کسی که تماماً لبریز از نیروی حیات است. او که یک نگاه محبت آمیز معشوق برای سرخوشی چندین سالش کافی است و مدت&zwnj;هاست در تلاش است تا به او برسد و پاسخ مثبتی بشنود. چه می&zwnj;شود اگر گوشه&zwnj;ی کافه&zwnj;ای که بعد از تلاش بسیار برای اولین بار فرصت در آغوش کشیدن معشوق را پیدا کرده به&nbsp;جلسۀ بازپرسی او به جرم قتل پدرش تبدیل شود؟ این کنج چگونه جایی خواهد بود ؟ آیا تا به حال در موقعیتی چنین متضاد بوده&zwnj;اید؟ برادران کارامازوف پر از این وضعیت&zwnj; است.</p>
<p>در این کتاب با شخصیت&zwnj;های مرد و زنی مواجهیم که هر یک در وجهی از قوای درونی انسان شدت یافته&zwnj;اند. یکی زیادی عقلی است، دیگری زیادی وجدانی است، آن یکی بیش از حد لذت&zwnj;طلب است و یکی هم بسیار پر شر و شور. البته جزئیات زندگی و پیچیدگی&zwnj;های روانی این شخصیت&zwnj;ها بیش از این است و نمی&zwnj;توان هیچ یک را به چنین مفاهیم مختصری تقلیل داد. از این رو نویسنده&zwnj;ی داستان راه دیگری برای فهم عمیق&zwnj;تر این شخصیت&zwnj;ها پیش رویمان می&zwnj;گذارد. آن&zwnj;ها را در مکان&zwnj;هایی تصویر می&zwnj;کند و درگیر رویدادهایی در آن&zwnj;جا می&zwnj;کند که هیچ تناسبی با ویژگی&zwnj;هایشان ندارد. آخرین جایی که فیودور کارامازوف را می&zwnj;توان تصور کرد دیر است و نامتناسب&zwnj;ترین جا با شخصیت پلید و تاریک اسمردیاکف آن دشت سبز است و هیچ جایی بدتر از جلسه&zwnj;ی دادرسی به اتهام قتل و نابودی سال&zwnj;های زیادی از عمر نیست که بتوان دیمیتری با آن همه شور و عشق&zwnj;اش به زندگی را در آن تصور کرد. داستایفسکی به این ترتیب کاری می&zwnj;کند که ما موقعیت تنهای تک تکشان را بهتر بفهمیم. موقعیتی که در آن نه تنها دیگر افراد حاضر در آن که حتی در و دیوار فضای بیرونی هم برای آن&zwnj;ها ساخته نشده است. شخصیت در این موقعیت که همه چیز قصد تخریبش را دارد عمیقاً با خودش تنهاست و حال باید ببیند که چگونه و به مدد چه نیرویی از این وضعیت خلاصی می&zwnj;یابد. بسته به ویژگی&zwnj;های درونیشان &nbsp;برای بعضی سخت و دردناک است. بعضی زیر میز می&zwnj;زنند و با به هم ریختن صحنه همه چیز را باب میلشان می&zwnj;کنند و بعضی هم چنان از نیروهای درونی خودشان پراند که این تفاوت شدید را اصلاً نمی&zwnj;بینند و باورش نمی&zwnj;کنند و در دنیای ذهن، حیات درونی خود را ادامه می&zwnj;دهند.</p>
<p>در چنین موقعیت&zwnj;هایی ما فهم تازه&zwnj;ای هم از معنی مکان&zwnj;ها پیدا می&zwnj;کنیم. گویی نویسنده دیر را چون انسانی دیده و به آن خصایصی اطلاق کرده، بعد شخصیتی در تضاد کامل با آن ویژگی&zwnj;ها را به ذهن آورده و این&zwnj;گونه فیودور کارامازوف و دیر را با هم ساخته است، با خواندن زندگی و احوال فیودور کارامازوف و حضورش در دیر - تنها مکان داستان که علاوه بر خانه&zwnj;اش در آن حاضر می&zwnj;شود- در یک لحظه دیر از هر معنایی که می&zwnj;تواند داشته باشد خالی می&zwnj;شود و بعد طی اتفاق&zwnj;های مختلفی که در آن می&zwnj;افتد دوباره معانی بر آن حمل می&zwnj;گردد تا جایی که حتی معجزه هم در آن باورپذیر گردد. اما همواره سایه&zwnj;ی حضور فیودور کارامازوف و نفی هر قداست از آن&zwnj;جا در خاطر خواننده باقی می&zwnj;ماند و به این ترتیب آمادگی فهم تفاوت&zwnj;های ظریف و انواع مختلفی دینداری اهل صومعه بیشتر می&zwnj;شود. گویی با ویرانی&zwnj;اش یکبار از هر معنایی خالی شده و دوباره به مدد رویدادها و افراد معانی بر آن نقش می&zwnj;شود. همین&zwnj;طور است جلسۀ بازپرسی در میخانه و پس از آن دادگاه دیمیتری، رویدادی که بناست عدل و حقیقت را در جامعه گسترش دهد اما با حضور عاشق بی&zwnj;گناهی که دیوانه&zwnj;ی زندگی است و البته تمام شواهد بر ضد اوست، بسیاری از تشریفات و نقش&zwnj;ها معنای خود را از دست می&zwnj;دهند و به این ترتیب شکی بنیادی بر باوری عمومی پدید می&zwnj;آید، آیا این مکان همیشه بر حق و به دنبال بسط عدالت است؟ این شکل خاص &nbsp;حضور مکان&zwnj;ها در مقابل شخصیت&zwnj;ها و رویدادهایی کاملاً متضاد &nbsp;با آن&zwnj;ها، وضعیتی همزمان تراژیک و خنده&zwnj;دار را پدید می&zwnj;آورد. وضعیتی آیرونیک که&nbsp; به ما کمک می&zwnj;کند از دریچه&zwnj;ای تازه به آدمی و مکان&zwnj;های زندگی&zwnj;اش نظر کنیم. در این داستان نه فقط آدم&zwnj;ها که مکان&zwnj;ها هم بارها در تنهایی عمیقی فرو می&zwnj;روند و دوباره برپا می&zwnj;شوند.</p>