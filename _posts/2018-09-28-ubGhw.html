--- 
title: "چرا اثر معماری فقط در داستان فهم می‌شود؟" 
authors: tamasoki 
types: blog 
featured: false
slug: ubGhw 
--- 
<div>
<div>
<p>به نام خداوند مهربان و حکیم</p>
<p>چرا اثر معماری فقط در داستان فهم می&zwnj;شود؟[۱]</p>
<p>&laquo;خاستگاه زبان و سرمنشا سرپناه هر چه که باشد؛ در داستان&zwnj;سرایی است که این دو به هم می&zwnj;پیوندند،</p>
<p>و در داستان&zwnj;سرایی است که ما به وضوح انسان می&zwnj;شویم.&raquo; [۲]</p>
<p>&nbsp;داستان&zwnj;گویی و معماری کردن، هر دو اشکال بنیادین یک هنرند: &laquo;خلق عالم&raquo; [۳] و [۴]. هر داستان پاره&zwnj;های داده و اطلاعات را برای ما در قالب کلی منسجم و قابل فهم درمی&zwnj;آورد. در داستان اثری از جدایی میان علوم انسانی از علوم طبیعی، علم و فن از هنر، منطق از احساس یا فرهنگ از طبیعت نیست. داستان به ما امکان می&zwnj;دهد تا آدمی و مکان را به منزله کلی واحد و نامجزا درک کنیم[۵]. هر داستان&zwnj; دیدگاهی یکپارچه و کل&zwnj;نگر به واقعیت را ترویج می&zwnj;کند.</p>
<p>معماری امری انسانی است و مکانْ نحو بودن آدمی بر زمین. این نحو بودن آدمی، از میان قالب&zwnj;های مختلف شناخت، در داستان است که آشکار می&zwnj;شود. فقط در داستان است که رابطه آدمی با محیط را به تمامی تجربه می&zwnj;کنید[۶]. در داستان شما در ارتباط کم&zwnj;واسطه&zwnj;ای[۷] با مکان قرار می&zwnj;گیرید و معانی&zwnj;ای که قهرمانان بدان می&zwnj;بخشند را درک می&zwnj;کنید.</p>
<p>در داستان است که می&zwnj;توانید نسبت خود را با چیزها بفهمید، چون در داستان شما حضور دارید. با قهرمان داستان راه می&zwnj;روید، فضاها را می&zwnj;بینید و می&zwnj;شنوید، با بالا رفتن از پله&zwnj;ها خسته می&zwnj;شوید، می&zwnj;نشینید، عطر گل&zwnj;های باغچه و نرمی و لطافتشان را احساس می&zwnj;کنید، شدت نور و اثر رنگ&zwnj;ها را در پس&zwnj;زمینه ذهنتان درک می&zwnj;کنید، خوشی و بدی حال قهرمان و تاثیر این حال بر چطور دیدن یا ندیدن در و دیوار را می&zwnj;فهمید، بی&zwnj;اعتنا از کنار شاهکار معماری قرن رد می&zwnj;شوید، یا از دیدن قاب کوچک رنگ و رو رفته&zwnj;ای روی دیوارْ خاطراتی را در ذهن زنده می&zwnj;کنید؛ چون در داستان شما خود را با آنکه روایت می&zwnj;کند یا با آنچه روایت می&zwnj;شود هم&zwnj;ذات و همراه می&zwnj;پندارید.</p>
<p>در هر داستان شما جهان را و زندگی&zwnj; آدم&zwnj;ها را همان&zwnj;گونه که هست &laquo;تجربه&raquo; می&zwnj;کنید. در هر داستان شما تجارب گذشته خود را با تجربه&zwnj;های دیگران مرتبط می&zwnj;کنید. کاری که داستان برای ما می&zwnj;کند گذر از به اصطلاح علمی حصولی به سمت امکان علم حضوری است. به جای خواندن این توضیح که آتش می&zwnj;سوزاند، همراه قهرمان داستان از سوزش دست او رنج می&zwnj;برید.[۸]</p>
<p>در داستان، درست چنان&zwnj;که در عالم واقع، آدم&zwnj;ها و احساساتشان و جزئیات مهم برای آنها در مرکز توجه است. در به اصطلاح &laquo;بررسی&zwnj;ها&raquo; و تحلیل&zwnj;های انتزاعیِ از مکان ما با شماری داده و مفهوم سر و کار داریم که به نحوی توصیف، طبقه&zwnj;بندی یا تبیین شده&zwnj; و به صورتی انتزاعی به هم&zwnj; پیوسته&zwnj; است. در توصیف&zwnj;ها و تبیین&zwnj;های علمی جایگاه ما آدم&zwnj;ها و جنبه&zwnj;های مختلف وجودمان به تمامی روشن نیست. در این به اصطلاح بررسی&zwnj;ها ما در تمامیتمان حضور نداریم. وانگهی تبیین&zwnj;های علمی به دنبال تعمیم هرچه بیشترند و گذر از تجارب شخصی به تعمیم&zwnj;های جهانی. قوانین همه&zwnj;شمولی که ارزش&zwnj;ها، تجارب و ادراکات شخصی را به نفع قدرت پیش&zwnj;بینی و کلیت&zwnj;بخشی محو می&zwnj;کند [۹].</p>
<p>در داستان چیزها به میزان واقعیشان وزن و اهمیت دارند. جزئیاتی که به واقع بسیار مهمند &ndash; حتی اگر نزد ما خْرد و بی&zwnj;مقدار جلوه کنند- برجسته می&zwnj;شوند. در داستان است که شما اثر بال زدن&zwnj;های پروانه را همان&zwnj;قدر مهم درمی&zwnj;یابید که می&zwnj;تواند باشد. در داستان است که تجربه می&zwnj;کنید دیدن شکوفه&zwnj;های نورس درخت سیب، صبح یک روز آخر زمستان، چه اندازه می&zwnj;تواند مایه دلخوشی خانم تنهای همسایه باشد. یا آن تکه زمین بی&zwnj;شکل بایر میان خانه&zwnj;های محله که در مراسم محرم محل تجمع اهالی است، برای ساکنانش همان&zwnj;قدر مهم است که میدان طراحی&zwnj;شده&zwnj;ای بر مبنای آرای کامیلو سیته برای طراحان و محققان شهر.</p>
<p>داستان&zwnj;ها مکان&zwnj;ها و آدم&zwnj;ها را با گذر زمان و عنصر تغییر پیوند می&zwnj;دهند. در داستان تصور شما از مکان ایستا نمی&zwnj;ماند. دانشِ گزاره&zwnj;ای از چیزها شناخت نسبتا ثابتی به دست می&zwnj;دهد، اما مکان&zwnj;ها و آدم&zwnj;ها هر روز و هر سال تغییر می&zwnj;کنند. و فهم این نکته برای فهم اثر معماری و زندگی جاری در آن بسیار بسیار مهم است.</p>
<p>&nbsp;</p>
<p>پ. ن.</p>
<p>مدتیست تصمیم گرفته&zwnj;ام تا نوشته&zwnj;های نیمه&zwnj;کاره پیشین را سر و سامان نداده&zwnj;ام مطلب تازه&zwnj;ای ننویسم. هرچند حواسم هست وقتی مطلبی که چند سال پیش نوشتم را از گنجه رایانه بیرون می&zwnj;کشم؛ ممکن است دیگر به درستی همه آنچه در آن آمده باور نداشته باشم.</p>
<p>این نوشته کوتاه هم برمی&zwnj;گردد به اسفند ۱۳۹۳ و آشنایی با مقاله فراسکاری در کتاب ویراسته آدام شار، Reading Architecture and Culture، که به لطف همکاری با آقای دکتر باستانی نسخه&zwnj;ای از آن به دستم رسید. مقاله واقعا خواندنی است:</p>
<p dir="ltr">Marco Frascari. &ldquo;An architectural good&ndash;life can be built, explained and taught only through storytelling&rdquo;. Pp. 224- 238.</p>
<p>&nbsp;<br /><br />[۱] . برای این که از چنین مدعایی دفاع کنیم؛ باید ابتدا از رابطه کلی فهم با روایت بپرسیم و آن&zwnj;گاه رابطه خاص فهم معماری با روایت را روشن کنیم و این رابطه را با داستانگویی پی بگیریم. ولی قصد من در این نوشته کوتاه طرح اهمیت مساله است و نه پرداختن به جوانب متعدد آن.</p>
<p>&nbsp;بخشی از مفروض من در ارتباط داستان با فهم اثر معماری این است که فهم عمیق با درک مصداق&zwnj;ها&zwnj; و مثال&zwnj;ها حاصل می&zwnj;شود (شبیه به مضمون این جمله را از زبان استاد عزیز آقای دکتر هادی ندیمی نیز شنیدم) و داستان&zwnj;ها مثال&zwnj;های ممکنِ عالم واقع&zwnj;اند. و در مصداق&zwnj;های برگرفته از واقعیت است که چیزها با هم در پیوندند و کل بودن عالم از دست نمی&zwnj;رود.</p>
<p dir="ltr"><br />[2]. Paul Emmons and Luc Phinney. &ldquo;Introduction: Homo Fabula&rdquo;. In: Confabulations: Storytelling in Architecture. New York: Rutledge, 2017.p. 1.<br />[3]. World-making<br />[4].Ibid, p. 2.</p>
<p dir="rtl">[۵] . ایده کل نامجزای &laquo;آدمی- محیط&raquo; را تیم اینگلد در آثارش طرح کرده است.<br />[۶] . مقصود من از داستان ژانرهایی از ادبیات داستانی است که واقعیت را بازسازی می&zwnj;کند. داستان&zwnj;هایی که در آنها درباره آدم&zwnj;هایی متعین و مشخص و در باب مکان زندگی روزمره می&zwnj;خوانیم و نه در باب نوع آدمی.<br />[۷] . در داستان نیز -همچون در دانش گزاره&zwnj;ای- زبان و کلمات واسطه&zwnj;اند؛ اما با خلق موقعیت، خواننده مجازا در مکان قرار می&zwnj;گیرد.<br />[۸] . تیم اینگلد در یکی از مقالاتش جمله نابی دارد:&zwnj;</p>
<p dir="ltr">&ldquo;Stories help to open up the world, not to cloak it.&rdquo; (Tim Ingold, &ldquo;The Temporality of the Landscape&rdquo;. World Archaeology, Vol. 25, No. 2, Conceptions of Time and Ancient Society (Oct.,1993), pp. 152-174. Retrieved from:&nbsp;<a href="http://www.jstor.org/stable/124811">http://www.jstor.org/stable/124811&nbsp;</a></p>
<p>[۹] . استدلال من در ادامه این است: اگر اثر معماری در نهایت بتواند جامه&zwnj;ای مجزا به قامت زندگی هر شخص باشد؛ داستان سرنخ&zwnj;های بریدن و دوختن این جامه به تناسب قامت آدم&zwnj;های متعدد و متنوع را روشن می&zwnj;کند یا تلویحا نشان می&zwnj;دهد چگونه این جامه در گذشته به قامت ارزش&zwnj;ها و معانی شخصی متناسب/ نامتناسب بریده و دوخته شده است.</p>
<p>&nbsp;</p>
</div>
</div>