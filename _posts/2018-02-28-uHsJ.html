--- 
title: "هفت خوان ورود به دورۀ دکتری معماری ۲" 
authors: hashemi.mitra 
types: blog 
featured: false
slug: uHsJ 
--- 
<div>
<div>
<p><strong>خوان دوم: آزمون اسکیس</strong></p>
<p>در یادداشت قبل گفتیم که در نخستین خوان آزمون دکتری، وزارت علوم به جای بررسی صلاحیت ورود به دورۀ بالاتر، در پی ارزیابی معلومات پیشین داوطلب است. بنابراین کسی که از خوان اول بگذرد لزوماً صلاحیت تحصیل در دورۀ دکتری را ندارد. خوشبختانه برای رفع این کاستی، ادامۀ ارزیابی صلاحیت داوطلبان به دانشگاه&zwnj;&zwnj; واگذار شده است، همانجا که با دلسوزی و وسواس تمام، در پی برگزاری آزمونی درست است تا از میان اندک رستگان از خوان اول، آنها را که آماده&zwnj;تر و شایسته&zwnj;ترند گلچین کند. این دقت و وسواس را می&zwnj;توان درک کرد، چرا که دود انتخاب افراد ناشایست پیش از همه در چشم خود دانشگاه می&zwnj;رود.</p>
<p>حال ببینیم دانشگاه&zwnj;ها چطور از عهدۀ این مهم برآمده&zwnj;اند. در سال&zwnj;های اخیر، دومین مرحلۀ آزمون دکتری معماری &laquo;اسکیس&raquo; بوده است. البته برخی دانشگاه&zwnj;ها تمایلی به برگزاری اسکیس نداشته&zwnj;اند و آن را بی&zwnj;ارتباط با اهداف دورۀ دکتری دانسته&zwnj;اند&zwnj; و دعای خیر داوطلبان نصیبشان شده است. معدودی از دانشگاه&zwnj;ها هم امتحانی خلاف تصور معمول ما از &laquo;اسکیس&raquo; گرفته&zwnj;اند و آن را به مجالی برای سنجش توانایی تحلیل و نظرورزی داوطلبان بدل کرده&zwnj;اند.۱&nbsp;بحث ما دربارۀ دانشگاه&zwnj;هایی است که آزمون طراحی، شبیه به اسکیس ورود به دورۀ کارشناسی ارشد، برگزار کرده&zwnj;اند؛ آزمونی که محتمل است در سال&zwnj;های آینده دانشگاه&zwnj;های بیشتری به آن اقبال یابند.</p>
<p>پرسشی را که دربارۀ مرحلۀ نخست پرسیدیم در اینجا هم می&zwnj;توان مطرح کرد: چنین آزمونی رو به گذشتۀ داوطلب و معلومات و مهارت&zwnj;های پیشین او دارد یا رو به آینده و شایستگی او برای تحصیل در دورۀ دکتری؟&nbsp;می&zwnj;دانیم که دورۀ دکتری برای تربیت طراح نیست. طراحان در دورۀ کارشناسی و کارشناسی ارشد تربیت شده&zwnj;اند و احتمالاً به عرصۀ فعالیت حرفه&zwnj;ای راه یافته&zwnj;اند. پس طراحی با اهداف دورۀ دکتری همسو نیست و بالتبع، استعداد طراحی نیز مؤید صلاحیت ورود به دورۀ دکتری نیست. در اینجا باز هم می&zwnj;توان ایراد گرفت که مگر داوطلب ورود به دورۀ دکتری نباید طراحی بلد باشد؟ بدیهی است که توانمندی در طراحی هم برای او لازم است اما آیا رجوع به کارنامۀ آموزشی و سوابق طراحی ـــ چه در دانشگاه و چه در محیط حرفه&zwnj;ای ـــ برای چنین سنجشی کفایت نمی&zwnj;کند؟ افزون بر این، آیا مشکل معماری امروز ما فقدان مهارت در طراحیِ سرعتی است؟! یعنی امروز برای حل مشکلات معماری&zwnj;مان به طراحانی نیاز داریم که بتوانند طی چند ساعت مسئله&zwnj;ای را حل کنند و طرحی را به سرانجام برسانند و فردا به سراغ طرح بعدی بروند؟ آیا چنین مهارتی هیچ تناسبی با کار و بار معماری دارد؟ اگر نه، چرا آزمون اسکیس را راه مناسبی برای ارزیابی توان طراحی داوطلبان می&zwnj;انگاریم؟ چرا از سوابق دانشگاهی و حرفه&zwnj;ای داوطلب که در شرایط واقعی&zwnj;تری ایجاد شده است چشم می&zwnj;&zwnj;پوشیم؟</p>
<p>برای اینکه از بحث اصلی دور نشویم، فرض&nbsp;می&zwnj;کنیم که اسکیس راهی درست برای ارزیابی مهارت داوطلب در طراحی است. مشکل اینجاست که در اسکیس چیزی را می&zwnj;سنجیم که شرط لازم برای فارغ&zwnj;التحصیلی از دورۀ کارشناسی و کارشناسی ارشد است، نه شرط کافی برای ورود به دورۀ دکتری. اما بیان چنین حکمی بدون توجه به محتوا و نحوۀ برگزاری آزمون&zwnj;های اسکیس دور از انصاف است. اگر اسکیس دورۀ دکتری تفاوت جدی با همتای آن در دورۀ کارشناسی ارشد داشته باشد و به بهانۀ طراحی، توانایی نظر&zwnj;ورزی داوطلب را بسنجند، آن وقت حکم فوق بی&zwnj;اساس خواهد بود. برای قضاوت در این باره ناگزیریم به تجربۀ اسکیس&zwnj;&zwnj;های اخیر دورۀ دکتری رجوع کنیم.</p>
<p>برای نمونه، بگذارید به آخرین آزمون اسکیس یکی از معتبرترین دانشکده&zwnj;های معماری ایران بپردازیم. موضوع آزمون &laquo;طراحی ایستگاه مترو در میدان نقش جهان اصفهان&raquo; بود. پرسش مفصل و مشتمل بر تصاویر و نقشه&zwnj;های متعدد از میدان بود اما هر ناظر عاقلی در همان نگاه نخست، رندیِ نهان در پس پرسش را درمی&zwnj;یافت و لبخندی بر گوشۀ لبش می&zwnj;نشست. پرسش بسیار زیرکانه می&zwnj;نمود؛ در داوطلب دکتری معماری، باید توان اندیشیدن به مسائل را آزمود، نه نوآوری در طرح و قوت ترسیم را. ناگفته پیداست که موضوع مطرح شده دامی بود که هرکس در آن می&zwnj;افتاد از تحصیل در دورۀ دکتری معماری بازمی&zwnj;ماند.</p>
<p>بله، داوطلب برای جستن از این دام، باید با خود می&zwnj;اندیشید که مگر میدان نقش جهان در فهرست میراث جهانی ثبت نشده است؟ مگر نه اینکه ساخت و ساز حتی در حریم این اثر ممنوع است، چه رسد در خود آن؟ مگر نه اینکه &laquo;میدان&raquo; بودن نقش جهان به عرصۀ گشودۀ میان آن است، نه صرف بناهای پیرامونی یا&nbsp;جدار آن، و این هر دو شایستۀ حفاظتند؟ مگر نه اینکه ساخت چنین بنایی در میدان نقش جهان مستلزم حفاری در لایه&zwnj;های تاریخی است؟ افزون بر این، مگر ممکن است کسی به مرحلۀ دکتری معماری رسیده باشد و از غائلۀ عبور خط مترو از زیر میدان نقش جهان و بحث&zwnj;&nbsp;دربارۀ&nbsp;آسیب&zwnj;های محتمل آن بی&zwnj;خبر باشد؟ چطور ممکن است داوطلب دکتری معماری سبک&zwnj;سرانه خط مترو را از زیر بناهای یک&nbsp;سوی میدان وارد کند و از&nbsp;سمت&nbsp;مقابل بیرون ببرد؟ آیا ممکن است از مخاطرات چنین اقدامی بی&zwnj;خبر باشد یا بر آن چشم بپوشد؟</p>
<p>وانگهی، اصلا می&zwnj;شد این ملاحظات &laquo;حفاظتی&raquo; و &laquo;میراثی&raquo; را هم کنار گذاشت. به هر حال داوطلبْ معمار است و سراپا &laquo;خلاقیت&raquo; و &laquo;تهور&raquo;. او باید کاری را بکند که می&zwnj;خواهد، و فقط آنگاه از خواسته&zwnj;اش کوتاه بیاید که حامیان حفاظت از آثار &laquo;قدیمی&raquo; و بافت&zwnj;های &laquo;فرسوده&raquo; ـــ در کسوت کارشناسان میراث فرهنگی یا نهادهای مردمی یا رسانه&zwnj;های فضول ـــ موی دماغش شوند.&nbsp;رشته&zwnj;ها و تخصص&zwnj;ها هم تفکیک شده&zwnj;اند که چنین ملاحظاتی خللی در خلاقیت معمار ایجاد نکند. بله، ممکن است داوطلب دکتری معماری هیچ درکی از مسائل حفاظتی و الزامات میراث فرهنگی نداشته باشد، اما به هر حال معمار که هست؟ وقتی قرار است بنایی طراحی کند، با خود می&zwnj;اندیشد که آیا اساسا آن بنا باید ساخته شود؟ برای چه ساخته &zwnj;می&zwnj;شود؟ اگر نداند برای چه ساخته می&zwnj;شود، پس طراحی را از کجا شروع می&zwnj;کند؟</p>
<p>لابد رسیدن مردم به میدان نقش جهان دشوار است و خط مترو قرار است آن را تسهیل کند. بر فرض که دسترس به میدان دشوار باشد، مگر چه کسانی به میدان نقش جهان می&zwnj;&zwnj;آیند که چنین ضرورتی مطرح شده است؟ مثلاً مراجعان میدان از قبیل انبوه جمعیتی هستند که راهی بازار تره&zwnj;بار می&zwnj;شوند و امیدوارند در اسرع وقت کارشان راه بیفتد که به خانه و زندگی&zwnj;شان برسند؟ یا از قبیل کارمندان و دانش&zwnj;آموزان و دانشجویانی که در ترافیک صبح به مراکز اداری و آموزشی شهر سرازیر می&zwnj;شوند و اگر دیر به مقصد برسند توبیخ می&zwnj;شوند؟ کافی است داوطلب فقط یک بار میدان نقش جهان را دیده باشد تا بداند احتمالا به جز کسبه و معدود کارمندان و نگهبانان بناهای پیرامون کسی موظف نیست به میدان نقش جهان بیاید. پس اگر در همۀ این سال&zwnj;ها مردم به خواست و ارادۀ خود به میدان آمده&zwnj;اند یعنی حضور در میدان نقش جهان یا دشوار نبوده یا به زحمتش ارزیده است، اگر نه میدان نقش جهان، همچون بسیاری از عرصه&zwnj;های شهری دیگر، متروک می&zwnj;ماند. پس مردم به چه قصدی به میدان نقش جهان می&zwnj;آیند؟ تجربۀ یک بار حضور در میدان نشان می&zwnj;دهد که اغلب مردم به قصد تفرج و تماشا در آن پرسه می&zwnj;زنند و حضورشان در آنجا متفاوت با حضور شتابزده در دیگر عرصه&zwnj;های شهر است. اما پس از ساخت ایستگاه مترو، اگر خیل جمعیت پی در پی از طریق دریچه&zwnj;ای، از زیر زمین به عرصۀ میدان سرازیر شوند و انبوه مراجعان در میان هم بلولند، آن وقت باز هم میدان گوشۀ امن و آرامی برای گریز از شتابزدگی زندگی روزمره خواهد بود؟ آیا با وجود ایستگاه مترو، میدان باز هم میدان نقش جهان خواهد بود؟</p>
<p>بله، این موضوعِ زیرکانه اصلا برای همین طرح شده بود. برای اینکه داوطلب ورود به دورۀ دکتری دربارۀ میدان نقش جهان بیندیشد، آنگاه خرسند از فراست خویش، قلم برگیرد و شمرده شمرده توضیح دهد که دست طراحان سئوال برایش رو شده است و می&zwnj;داند که به جای طراحی ایستگاه مترو در میدان نقش جهان، باید بگوید که چرا به این خطا تن نمی&zwnj;دهد.</p>
<p>اما زهی خیال باطل! نگاهی دقیق&zwnj;تر به برگۀ سئوال آب پاکی را روی دستش می&zwnj;ریخت. در برگه تأکید شده بود که بیش از دو سطر نوشتن قدغن است و هیئت محترم داوران فقط تا پایان سطر دوم را مطالعه می&zwnj;کند! در عوض، به تفصیل از چند و چون ترسیم&zwnj;های لازم اعم از نقشۀ جانمایی و پرسپکتیوها سخن رفته بود.۲&nbsp;بله، گویا داوطلبی سزاوار ورود به دورۀ دکتری یکی از معتبرترین دانشکده&zwnj;های معماری ایران است که ایستگاه متروی خوش رنگ و لعاب&zwnj;تری در میدان نقش جهان اصفهان طراحی کند. او به جای اندیشیدن به مسئله، موظف است کورکورانه به جستجوی راه حل مسئله&zwnj;ای بپردازد که بر&nbsp;او تحمیل کرده&zwnj;اند! لابد جواب چنین مسئله&zwnj;ای&zwnj; حفاری عمیق&zwnj;تر و پنهان&zwnj; کردن ایستگاه در عرصۀ میدان نقش جهان است؛ یا کسی چه می&zwnj;داند، شاید برگ برنده در استفاده از &laquo;المان&zwnj;های فرمی&raquo; بناهای پیرامونی باشد... تا یار که را خواهد و میلش به که باشد!</p>
<p>به گمانم تأمل در آزمون فوق ما را از بررسی آزمون&zwnj;های مشابه در دیگر دانشگاه&zwnj;ها بی&zwnj;نیاز می&zwnj;کند. حالا بیراه نیست اگر بگوییم کسانی از دو مرحلۀ اصلی آزمون دکتری می&zwnj;گذرند که لزوماً صلاحیت تحصیل در این مقطع را ندارند؛ و چه بسا کسانی به این آزمون نامناسب و نامرتبط تن نمی&zwnj;دهند و از ادامۀ تحصیل باز می&zwnj;مانند که شایستۀ آنند. البته بررسی صلاحیت داوطلبان به اینجا ختم نمی&zwnj;شود. می&zwnj;توان در خوان&zwnj;های بعدی آزمون ـــ&nbsp;از جمله&nbsp;بررسی سوابق پژوهشی، بررسی پیشنهادۀ پژوهش آتی، مصاحبه، و بررسی صلاحیت عمومی ـــ نیز تأمل کرد. افسوس که سازِ کار این مراحل چنان مرموز است که پرداختن به آن دست&zwnj;کم برای نگارندۀ این یادداشت ممکن نیست. مثلاً معلوم نیست که در بررسی سوابق پژوهشی، فقط معیارهای کمّی در کار است یا داوران هم از تشت رسوایی افتاده از بام نظام دانشگاهی مطلعند و معیارهای دیگری در ارزیابی&nbsp;سوابق پژوهشی داوطلب به کار می&zwnj;گیرند. یا به درستی نمی&zwnj;دانیم که مجال کوتاه مصاحبه برای ارزیابی چه ویژگی&zwnj;هایی است و این ارزیابی چگونه انجام می&zwnj;شود. به هر ترتیب، باید امیدوار باشیم که دست کم در این مراحل، افرادی پذیرفته شوند که شایستگی و آمادگی ورود به عالی&zwnj;ترین مقطع تحصیلی در رشتۀ معماری را دارند، چرا که زمام آموزش معماری ایران در آینده&zwnj;ای نه چندان دور به دست ایشان خواهد افتاد.</p>
</div>
</div>
<div>۱. اسکیس، از مصدر Esquisser در زبان فرانسه، به معنی طرح&zwnj;ریزی کردن است و لزوما با &laquo;ترسیم&raquo; مرتبط نیست. احتمالا این دانشگاه&zwnj;ها نیز معنای موسّع اسکیس را در نظر داشته&zwnj;اند و با حفظ عنوان &laquo;اسکیس&raquo;، کاری خلاف تصور معمول کرده&zwnj;اند.&nbsp;</div>
<div>۲. نگارنده همچنان امیدوار و چشم&zwnj;انتظار است که کسی پیدا شود و بگوید که فریب خورده، که اصلاً قرار بر طراحی ایستگاه در میدان نقش جهان نبوده است. بگوید که برگزار کنندگان آزمون راه گریزی جز نوشتن پیش&zwnj;بینی کرده&zwnj;اند، مثلاً داوطلبان باید با ترسیم نقشه و پرسپکتیو و همان دو سطر نوشتۀ مجاز، نشان می&zwnj;دادند که این کار خطاست!</div>