--- 
title: "نسبت معماری و علم در جهان غرب؛ از عصر باستان تا قرون میانه – بخش پایانی." 
authors: r.mojtahedzadeh 
types: blog 
featured: false
slug: ab8v 
excerpt: "مقوله نسبت علم و معماری در جهان قدیم، اعم از شرق و غرب، از مقولات شایسته پژوهش است که کمتر به آن پرداخته شده؛ این یادداشت آخرین بخش از سلسله یادداشتهایی است که با ترجمه آزاد و تلخیص‌یافته بخشهایی از فصول دوم تا چهارم کتاب استفان پارسل، چهار مفهوم تاریخی معماری، سعی داشت تصویری از نسبت علم و معماری و جایگاه معماری در طبقه‌بندی‌های دانش در جهان غرب به دست دهد." 
--- 
<p>مقوله نسبت علم و معماری در جهان قدیم، اعم از شرق و غرب، از مقولات شایسته پژوهش است که کمتر به آن پرداخته شده؛ این یادداشت آخرین بخش از سلسله یادداشتهایی است که با ترجمه آزاد و تلخیص&zwnj;یافته بخشهایی از فصول دوم تا چهارم کتاب استفان پارسل، چهار مفهوم تاریخی معماری، سعی داشت تصویری از نسبت علم و معماری و جایگاه معماری در طبقه&zwnj;بندی&zwnj;های دانش در جهان غرب به دست دهد.</p>
<p>اریژن، هیو سنت ویکتور و فیلسوفان بعدی قرون میانه معماری را به روشنی در شمار علوم یا صناعات کاربردی (مکانیکال آرتس) قرار دادند. این صناعات، به همراه صناعات آزاد و علوم معنوی، در چارچوبِ سلسله&zwnj;مراتبی مسیحی قرار داده شد که بر روی هم قوسی الوهی را دنبال می&zwnj;کردند که در باور تاریخیشان با هبوط آغاز می&zwnj;شد، در جهان مادی تداوم می&zwnj;یافت و انتظار می&zwnj;رفت به زودی با فرا رسیدن آخرالزمان پایان یابد. در این میان انسان به جستجوی رستگاری با مطالعه علوم، و مهمترینِ آنها الهیات، تشویق می&zwnj;شد. در این زمینه فلسفی-الهیاتی، معماری و سایر صناعات کاربردی چون علوم سودمندی که ضعف ذاتی بشر را جبران و او را در تعقیب وظایف متعالی&zwnj;تر حمایت می&zwnj;کرد، درک می&zwnj;شد.</p>
<p>از قرون میانه هیچ رساله جامع معماری برای ما باقی نمانده است. تنها بقایای اسناد (قراردادها، اسناد استخدامی، برخی قوانین)، مختصری متون (نظیر متونی از ویلارد دی اونکور و گیرواس) و سیمای بناها هنوز وجود دارد. در این دوران هیچ راهنمای جامعی که معماری را در زمره علوم کاربردی معرفی کند، وجود ندارد. در شش کتاب دیداسکالیکون بحثی از زیبایی محسوس یا هر موضوع زیباشناسی دیگر وجود ندارد. هیو زیبایی را چیزی بی&zwnj;خود یا شریرانه نمی&zwnj;داند، اما معتقد است صناعات کاربردی مسایل مهم&zwnj;تری برای پاسخ دارد. زیبایی می&zwnj;تواند کیفیتی ضمنی در محصولات ضروری باشد اما اهمیت فی&zwnj;نفسه ندارد.</p>
<p>دیداسکالیکون این موضوع را هم که هنرهای آزاد چون هندسه و موسیقی نظری باید علوم کاربردی را هدایت کند، مطرح نمی&zwnj;کند. از آنجا که علوم چهارگانه نهایتا از منشایی الهی سرچشمه می&zwnj;گیرند، با قلمروهای پایین&zwnj;تر، که معطوف به نیاز جسمانی است، بیگانه&zwnj;اند. وارد کردن آنها لایه&zwnj;های مجزا در سلسله مراتب شناخت&zwnj;شناسانه هیو را تیره خواهد کرد. به&zwnj;گونه&zwnj;ای مشابه دیداسکالیکون این موضوع را که اشخاص یا رویدادهایی از متون مقدس باید در صناعات کاربردی تجسم یابد هم مطرح نمی&zwnj;کند. در آن هیچ ارجاعی به نشانگان کتاب مقدس درباب پوشش، سلاح یا ساختمان وجود ندارد. دیداسکالیکونِ هیو &laquo;در قریب صد رساله از قرون دوازدهم تا پانزدهم و در حدود چهل و پنج کتابخانه در سراسر اروپا از ایرلند تا ایتالیا و لهستان تا پرتقال رونویسی شد&raquo;. آنگونه که السپت ویتنی یادآوری می&zwnj;کند، این کتاب بر نویسندگان دیگر در قرون دوازدهم و سیزدهم تاثیر گذاشت. &laquo;حدود قرن دوازدهم... اندیشه هیو سنت&zwnj;ویکور درباره علوم کاربردی درون جریان اصلی اندیشه در قرون میانه جذب شده بود... تصور صناعات چون جبران ضعف جبلی انسان برای رستگاری او توسعه یافت، و پیروان قرن دوازدهمی&zwnj;اش تاثیر آن را بسط دادند.&raquo;.</p>
<p>به این ترتیب دیداسکالیکون هیو را می&zwnj;توان نقطه پایان موقتی بر ماجرای طولانی معماری و علوم در جهان غرب دانست. در سراسر این دوران طولانی، ازعصر باستان تا قرون وسطی، صناعات آزاد معیار پایه&zwnj;ای برای اصول طبقه&zwnj;بندی فراهم آورد؛ هرچند تعریف این صناعات ثابت نبود. در روم باستان چون صناعاتی که یک انسان آزاد باید بداند تا بتواند هوشمندانه در حوزه عمومی مشارکت کند، فهمیده می&zwnj;شد (این معنا کمابیش در انگاره&zwnj;های مدرن هم باقی مانده است). پس از آنکه بئوتیوس چهارتای آنها را (هندسه، حساب، نجوم، موسیقی نظری) را علوم چهارگانه نام&zwnj;گذاری کرد، آنها به هسته اصلی صناعات آزاد بدل شدند و با دانش الهی پیوند یافتند. سه صناعت دیگر (دستورزبان، جدل و فن&zwnj;بیان) که با گفتمان انسانی پیوند داشتند مهم باقی ماندند؛ اما پس از آنکه تاکید رومی&zwnj;ها بر سخنوری فروکش کرد، آنها چون موضوعاتی مقدماتی و درجه دوم ملاحظه شدند. در تمام این دوران واژه &laquo;صناعت یا هنر&raquo; معنایی غیر از معنای امروزینش داشت. این واژه چون حوزه&zwnj;ای از دانش یا مجموعه&zwnj;ای از مهارتها با اصول یا روشهایی که قابل یادگیری بود، فهمیده می&zwnj;شد. این واژه بر کیفیت نمادین یا بیان شخصی دلالت نمی&zwnj;کرد.</p>
<p>در طبقه&zwnj;بندی&zwnj;های تاریخی معماری تنها توسط یک فیلسوف، وارو، در رساله&zwnj;ای که اکنون موجود نیست، چون یک صناعت آزاد، نامیده شد. ویترویوس به معماری به&zwnj;عنوان یک صناعت آزاد اشاره نمی&zwnj;کند، اما برخی گمان کرده&zwnj;اند توصیه&zwnj;اش به مطالعه صناعات آزاد پیش از معماری به&zwnj;طور ضمنی به معنای شمردن معماری در زمره این صناعات است. این واقعیت که ویتروویوس اصول معماری را در رساله&zwnj;اش ترکیب کرده است، به خودی&zwnj;خود معماری را چون صناعتی آزاد توجیه نمی&zwnj;کند. سایر صناعات غیرآزاد، نظیر کشاورزی آنگونه که هیو اشاره می&zwnj;کند، نیز رساله داشته&zwnj;اند.</p>
<p>در تمام قرونی که صناعات آزاد تنها گروه ارزشمند علمی بودند، معماری همواره از حضور در این دسته&zwnj;بندی محروم بود. تنها زمانی جایگاهی ثابت یافت که دسته&zwnj;بندی دومی، تحت عنوان صناعات کاربردی، مکانیکال آرتس، پدیدار شد. هرچند صناعات کاربردی از نظر تعداد معادل صناعات آزاد بودند، اما به طریقی متفاوت، به&zwnj;مثابه هنرهای ابداع انسان، تعریف شدند. در سراسر این دوران تعریف معماری نسبتا ثابت بود: معماری عمدتا به&zwnj;معنای فعالیت ساختن بود. رومی&zwnj;ها، آنگونه که از ویتروویس برمی&zwnj;آید، اصطلاح یونانی آرکیتکتون را اخذ کردند، اما زمانی که آن را به آرکیتکچرا انتقال دادند معنای اصلی&zwnj;اش را مبهم نمودند. این ابهام سرانجام به پریشانی در تعریف معماری و نقش معمار منجر شد، اما معماری در موضوعات مادی و کار فیزیکی منحصر ماند. صناعت آزاد هندسه زمانی که ساختمان موضوع اندیشه بود، به کار می&zwnj;رفت اما این کاربرد معماری را درون صناعات آزاد نغلتاند. البته معماری شراکتی را با هندسه شکل داد. به&zwnj;واسطه میانجی&zwnj;های چون حساب و هندسه معماری پیوندی نیز با موسیقی نظری یافت. (پایان)</p>