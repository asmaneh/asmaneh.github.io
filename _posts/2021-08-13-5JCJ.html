---
title: ""
authors: سلمان رضوی کوهپایه
types: blog
tags: زکانی,شورای شهر
featured: false
slug: 5JCJ
excerpt: "در این ایام که خبر حسن انتخاب شورای مکرم شهر تهران شخصی نکونام و توانا و شایسته را به منصب شهرداری جان ‏این بنده را از شور و شعف آکنده است، چندان دل بدان مشغول داشته‌ام که دوش، شیخ محمدحسن سیرجانی، ‏نبیّ‌السّارقین، را به خواب دیدم؛ سخت شادان و خندان. گفتم: ای شیخ، این حال از چیست؟ مرا اشارتی کرد به کتاب ‏شریف اخلاق الاشراف. "
---
<p><strong>از زاکانی به زاکانی</strong></p>
<p>سلمان رضوی کوهپایه</p>
<p>&nbsp;</p>
<p>در این ایام که خبر حسن انتخاب شورای مکرم شهر تهران شخصی نکونام و توانا و شایسته را به منصب شهرداری جان &rlm;این بنده را از شور و شعف آکنده است، چندان دل بدان مشغول داشته&zwnj;ام که دوش، شیخ محمدحسن سیرجانی، &rlm;نبیّ&zwnj;السّارقین، را به خواب دیدم؛ سخت شادان و خندان. گفتم: ای شیخ، این حال از چیست؟ مرا اشارتی کرد به کتاب &rlm;شریف اخلاق الاشراف. گفت این کتاب وصیت&zwnj;نامه&zwnj;ای است از زاکانی&zwnj;ای به زاکانی&zwnj;ای. باید که از پس هفتصد سال، &rlm;وصیت او به زاکانی رسانی. صفحاتی از آن کتاب شریف را به من نمود که شهردار تازۀ پایتخت نصب&zwnj;العین و آویزۀ &rlm;گوش گرداند:&rlm;</p>
<p>نخست در باب خوان یغمای شهرداری فرمود که به نصحیت خواجه عبید گوش بدارد و مباد که ایثار بر انبار &rlm;گزیند:&rlm;</p>
<p>&rlm;&laquo;در این روزها، بزرگ&zwnj;زاده&zwnj;ای خرقه&zwnj;ای به درویشی داد. مگر طاعنانْ خبر این واقعه به سمع پدرش رسانیدند. با پسر در این &rlm;باب عتاب می&zwnj;کرد. پسر گفت: در کتابی خواندم که هر که بزرگی خواهد یابد، هرچه دارد ایثار کند. من بدان هوس این &rlm;خرقه را ایثار کردم. پدر گفت: ای ابله، غلط در لفظ &laquo;ایثار&raquo; کرده&zwnj;ای، که به تصحیف خوانده&zwnj;ای. بزرگان گفته&zwnj;اند که هرکه &rlm;بزرگی خواهد یابد، هرچه دارد &laquo;انبار&raquo; کند، تا بدان عزیز باشد. نبینی که اکنون همۀ بزرگان انبارداری می&zwnj;کنند؟ شاعر &rlm;گوید: اندک&zwnj;اندک به&zwnj;هم شود بسیار/ دانه&zwnj;دانه&zwnj;ست غله در انبار&raquo;&rlm;</p>
<p>دومین نصیحتِ پیغمبر دزدان توجه به سخن خواجه عبید زاکانی در باب صفتی است که در این عهد بدان &zwnj;&rlm;&laquo;شفافیت&raquo; گویند و در عهد خواجه آن را &laquo;صدق&raquo; می&zwnj;خواندند:&rlm;</p>
<p>&rlm;&laquo;اما صدق: بزرگان ما می&zwnj;فرمایند که این خُلقْ ارذلِ خصایل است؛ چه، مادۀ خصومت و زیان&zwnj;زدگیْ صدق است. هرکس &rlm;نَهجِ صدق ورزد، پیش هیچ&zwnj;کس عزتی نیابد. مرد باید که تا تواند پیش مخدومان و دوستان خوش&zwnj;آمد و دروغ و سخن برپا &rlm;گوید و &laquo;صَدَقَ الامیر&raquo; را کار فرماید. هرچه بر مزاج مردم راست آید، آن در لفظ آرد. مثلاً اگر بزرگی در نیم&zwnj;شب گوید که &zwnj;&rlm;&laquo;اینک نماز پیشین [(ظهر)] است&raquo;، در حال پیش جهد و گوید که راست فرمودی؛ امروز به&zwnj;غایت آفتاب گرم است. و در &rlm;تأکید آن سوگند به مُصْحَف [(قرآن)] و سه طلاقِ زن یاد کند. اگر در صحبت مخنّثی پیر ممسک زشت&zwnj;صورت باشد، &rlm;چون در سخن آید، او را پهلوان زمان و [...] و نوخاستۀ شیرین و یوسف مصری و حاتم طایی خطاب کند، تا از او زر و &rlm;نعمت و خلعت و مرتبت یابد [و] دوستی آن کس در دل او متمکن شود. اگر کسی حاشا به خلاف این زید [و] خود را به &rlm;صدق موسوم گرداند، [...] به شومیِ راستی، این قوم از او به&zwnj;جان برنجند و اگر قوّتی داشته باشند، در حالْ او را به کار &rlm;ضرب فروگیرند. [...] و کدام دلیل از این روشن&zwnj;تر که اگر صادق&zwnj;القول صد گواهیِ راست ادا کند، از او منّت ندارند؛ بلکه به &rlm;جان برنجند و در تکذیب او تأویلات انگیزند. و اگر بی&zwnj;دیانتی گواهی به دروغ دهد، صد نوع بدو رشوت دهند و به انواعْ &rlm;رعایت کنند تا آن گواهی بدهد؛ چنان&zwnj;که امروز در بلاد اسلام، چندین&zwnj;هزار آدمی از قضات و مشایخ و فقها و عدول و اتباع &rlm;ایشان را مایۀ معاش از این وجه است.&raquo;&rlm;</p>
<p>سومین نصیحت نبی&zwnj;السّارقین این بود که علیرضا زاکانی را در این قول خواجه عبید زاکانی تأمل باید که در &rlm;معاشرت با فقیران و دست&zwnj;فروشان و طوّافان و زباله&zwnj;گردان و حاشیه&zwnj;نشینان در کار کند:&rlm;</p>
<p>&rlm;&laquo;اما رحمت و شفقت: اصحابنا به&zwnj;غایت منکر این قسم&zwnj;اند. می&zwnj;فرمایند که هرکس به مظلومی یا مجروحی رحمت &rlm;کند، عصیان ورزیده باشد و خود را در معرض سَخَط آورده. [...] پس واجب باشد که بر هیچ آفریده&zwnj;ای رحمت نکنند و به &rlm;حال هیچ مظلومی و مجروحی و یتیمی و درویشی و خدمتگاری که بر در خانه&zwnj;ای پیر یا زمین&zwnj;گیر شده باشد التفات &rlm;ننمایند؛ بلکه، حسبةً لله تعالی، بدان قدر که توانند اذیتی بدیشان رسانند تا موجب رفع [(بلندی)] درجات و خیرات باشد. و &rlm;در قیامت [...] دستگیر او شود.&raquo; (عبید زاکانی، اخلاق الاشراف)&rlm;</p>
<p>پ&zwnj;ن: دربارۀ پیغمبر دزدان (نبی&zwnj;السارقین) شیخ محمدحسن سیرجانی، نک: ویکی&zwnj;پدیای فارسی، &laquo;پیغمبر دزدان&raquo;؛ محمدابراهیم باستانی پاریزی، پیغمبر دزدان.</p>
