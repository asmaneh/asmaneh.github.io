--- 
title: "پیشنهادهایی برای ساماندهی و آماده‌سازی منابع تحقیق‌های تاریخی برای رایانه و شبکه" 
authors: delgarm 
types: blog 
featured: false
slug: mZxQ 
--- 
<div>
<div>
<p>جستجو در منابع از مهم&zwnj;ترین مقدمات و بخش&zwnj;های تحقیق در تاریخ معماری است. رایانه و شبکه، امکان&zwnj;های فراوانی برای جستجو ایجاد کرده&zwnj;اند اما محققان تاریخ معماری ایران (و شاید همۀ محققان تاریخ) چندان از این امکان بهره نبرده&zwnj;اند. در چند بند این نوشته سعی می&zwnj;کنم افق ممکن چنین کارهایی را برای چند دسته منبع بیان کنم. ناگفته پیداست که این امکان&zwnj;ها را می&zwnj;توان به صورت اینترنتی برقرار کرد. و باز پیداست که بانکی متمرکز پیش&zwnj;نیاز این کار است.</p>
<p><strong>کتاب&zwnj;های چاپی</strong></p>
<p>امکان جستجوی متن در این دسته منابع، نیاز محققان تاریخ معماری است. این امکان، جنبه&zwnj;هایی حقوقی دارد اما پیشینۀ تجربه&zwnj;های نورلیب و گوگل بوکس وجود دارد. برای سبک&zwnj;تر شدن جنبه&zwnj;های حقوقی، می&zwnj;توان کار را از اسکن و رقومی کردن (OCR) نمایۀ کتاب&zwnj;ها آغاز کرد. هر چند نمایۀ بسیاری کتاب&zwnj;ها (مثلاً کتاب خاطرات اعتمادالسلطنه) ناقص است، اما همان حد هم کمک فراوانیی به پیشرفت تحقیق می&zwnj;کند. این امکان اکنون در کتابخانۀ مؤسسۀ تاریخ معاصر تاحدی فراهم شده است.</p>
<p><strong>سفرنامه&zwnj;ها</strong></p>
<p>&nbsp;مسیر سفرنامه&zwnj;های نویسندگان خارجی و داخلی را که از ایران گذشته&zwnj;اند، باید بر روی نقشه&zwnj;ای مشخص کرد. در وضع فعلی، یافتن سفرنامه&zwnj;هایی که از شهر خاصی گذشته&zwnj;اند بسیار راهگشا و به همان اندازه دشوار است. گاه فهرست&zwnj;هایی از سفرنامه&zwnj;های خاص، مثلا سفرنامه&zwnj;های حج، تهیه شده است، اما دقت و جامعیت آنها هم قابل تحقیق نیست و معمولا چنین فهرست&zwnj;هایی برای شهرهای دورافتاده تهیه نمی&zwnj;شود.</p>
<p><strong>نسخه&zwnj;های خطی</strong></p>
<p>&nbsp;این نسخه&zwnj;ها نیز باید به صورت اسکن&zwnj;شده با کیفیت مناسب، در دسترس قرار گیرند. این امکان اکنون در وبگاه برخی کتابخانه&zwnj;ها از جمله کتابخانۀ ملی و کتابخانۀ مجلس فراهم است اما ثباتی وجود ندارد و در بسیاری مواقع کیفیت&zwnj;ها مناسب نیست. رشته&zwnj;های مربوط در کامپیوتر و پردازش تصویر، باید ابزارهای رقومی&zwnj;سازی و تصحیح اولیۀ متون نسخه&zwnj;های خطی را فراهم کنند.</p>
<p><strong>عکس&zwnj;های تاریخی</strong></p>
<p>&nbsp;این دسته منابع نیز پس از اسکن و آنلاین شدن در فرآیندی به کمک محققان تاریخ، نسب&zwnj;شناسی، معماری، عکاسی صاحب اطلاعات افزوده یا متادیتا شوند. این اطلاعات شامل عکاس، زمان و مکان عکس (ژئوتگ)، چهره&zwnj;های درون عکس شوند. چون بسیاری چهره&zwnj;های عکس&zwnj;ها را نمی&zwnj;شناسیم می&zwnj;توان تکرار چهره&zwnj;ها را در عکس&zwnj;های مختلف به کمک کامپیوتر بررسی کرد و نشان داد چهره&zwnj;ای که در یک عکس خاص هست، در عکس دیگری هم حاضر است یا نه.</p>
<p><strong>نقشه&zwnj;ها</strong></p>
<p>انواع نقشه&zwnj;ها بسیار متنوع است، و هرکدام نیاز به تدبیر خاصی دارد. کارهای اولیه شامل تگ کردن (برچسب&zwnj;زنی) نام&zwnj;ّهای موجود در نقشه&zwnj;هاست. برخی نقشه&zwnj;ها را هم می&zwnj;توان روی نقشه&zwnj;ای دیجیتال انداخت. گوگل ارث کار مشابهی کرده است.</p>
<p>توضیح&zwnj;هایی که در این فقرات دادم، مخصوصا آنچه مربوط به عکس و سفرنامه است، بیشتر متوجه تحقیق&zwnj;های تک&zwnj;نگاری یا مونوگرافی است. برای سایر منابع و همین منابع می&zwnj;توان امکانی اضافه کرد تا این تخصیص کمرنگ&zwnj;تر شود. منظورم، ترکیب امکان ویکی و تگ کردن است. محققانی که منابع را می&zwnj;بینند باید بتوانند برچسب&zwnj;هایی به منابع بیفزایند. روشن است که برچسب&zwnj;ها باید لایه&zwnj;بندی اعتباری داشته باشند و هم&zwnj;ارزش نباشند.</p>
<p>ان&zwnj;شاالله روزی امکان تجمیع منابع تاریخی در یک مرکز واحد ممکن شود.</p>
<p>&nbsp;</p>
</div>
</div>