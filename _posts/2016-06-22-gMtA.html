--- 
title: "ما و اقیانوس کم‌عمق دوست‌داشتنی‌مان" 
authors: bitaa.ghahremanee 
types: blog 
featured: false
slug: gMtA 
--- 
<div>
<div>دوستانم می&zwnj;دانند که به سبب علاقه&zwnj;ام به علوم انسانی (که معتقدم معماری هم یکی از آنهاست) مشغول تحصیل در رشتة روانشناسی شده&zwnj;ام. چون یکی از اهدافم از این تصمیم، یافتن راهی برای برقراری ارتباط کاربردی بین این دو رشته بود، از ابتدای کارم، سعی کرده&zwnj;ام بیشتر روی حوزه&zwnj;های مشترک معماری و روانشناسی متمرکز باشم و موضوعات پروژه&zwnj;های درسی&zwnj;ام را هم در همین راستا انتخاب می&zwnj;کنم. در ترمی که گذشت، برای درس روش تحقیق موضوعی دربارة رضایت ساکنان یک خانه از کیفیت خانه&zwnj;شان را انتخاب کرده بودم. برای نوشتن پروپوزال حتماً باید ۶۰ مورد را در پیشینه&zwnj;ام بررسی می&zwnj;کردم و اینجا بود که گرفتاری اصلی من شروع شد.<br />در ابتدای کارِ جستجو خوشحال شدم؛ چون متوجه شدم تعداد زیادی مقاله و پایان&zwnj;نامه در این حوزه نگاشته شده و احتمالاً در بخش پیشینه&zwnj;ام مشکلی نخواهم داشت. با یک جستجوی ساده با عبارات کلیدی مانند &laquo;رضایت سکونتی&raquo;، &laquo;کیفیت کالبدی&raquo;، &laquo;تأثیر معماری بر ...&raquo;، &laquo;اثر معماری بر ...&raquo;[۱]، &laquo;کیفیت مسکن&raquo;، ... خواهید دید که چه حجم انبوهی از مدارک در این زمینه، به دست دانشجویان معماری و معماران، تولید شده است. مرحلة بعدی (گرفتاری مذکور) مطالعه و تحلیل این مدارک بود و برای هر کدام باید مواردی مانند اهداف، سؤال یا فرضیه، مدل تجزیه و تحلیل آماری، روش تحقیق، ابزار، جامعة آماری و نمونه، نتیجه را استخراج می&zwnj;کردم. به این موضوع که روش تحقیق در معماری با روانشناسی فرق دارد و صورت و محتوای مقالات و پایان&zwnj;نامه&zwnj;های این دو رشته با هم متفاوت است، آگاهم؛ ولی اشکالات این پژوهش&zwnj;ها، آشکارتر از این مورد بود.<br />قصدم نگارش نقد و آسیب&zwnj;شناسی برای مقالات و پایان&zwnj;نامه&zwnj;ها نیست؛ چون تخصصش را ندارم و ضمناً این روزها آنچه زیاد است انتقاد است که اغلب به گلایه و &laquo;غُر زدن&raquo; می&zwnj;ماند. موضوع آزاردهنده و دغدغه&zwnj;ساز در مسیر این جستجو این بود که ما با پشتیبانی چه اطلاعاتی از رشته&zwnj;های دیگر، سراغ کار بین&zwnj;رشته&zwnj;ای می&zwnj;رویم؟ ما می&zwnj;توانیم با زبان و کسوتی که در دانشکدة معماری آموختیم، سراغ هر موضوعی برویم و بدون کسب پیش&zwnj;نیازهای اولیة آن موضوع و رشته&zwnj;ای دیگر، به&zwnj;سادگی تولید مقاله و پایان&zwnj;نامه کنیم؟ در دانشکدة روانشناسی به ما گفتند که چون کارشناسی ما غیرمرتبط بوده، ما نمی&zwnj;توانیم وارد حیطة مداخله[۲] شویم؛ چه برای پایان&zwnj;نامه و چه حتی برای پروپوزال درس روش تحقیق. حیطة مداخله یعنی اثربخشی، یعنی همان &laquo;تأثیر .... بر ...&raquo;و&nbsp; &laquo;اثر .... بر ...&raquo;، یعنی پیش&zwnj;آزمون و پس&zwnj;آزمون و داشتن گروه آزمایش و گروه کنترل، یعنی استفاده از پرسشنامة روا و پایا، .... و حالا ببینیم چقدر در عناوین پژوهش&zwnj;های معماری این وسوسة مداخله &nbsp;(بدون هیچ دخالتی از سوی محقق) دیده می&zwnj;شود. مثلاً در این پژوهش&zwnj;ها اثر نور و رنگ بر بیماران و کودکان و سالمندان و ... سنجیده می&zwnj;شود و در واقع هیچکدام مبانی اولیة یک پژوهش مداخله&zwnj;ای را ندارد و فارغ از عنوانشان، همه به نوعی مقالاتی مروری&zwnj;اند که نور و رنگ در معماری را معرفی می&zwnj;کنند.[۳]<br />مطلب دیگر عدم پایبندی&zwnj;مان به اصول پژوهش علمی است. مثلاً پرسشنامه&zwnj;هایی که در پژوهش&zwnj;ها مورد استفاده قرار می&zwnj;گیرند باید استاندارد باشند؛ یعنی روایی و پایایی داشته باشند. ساخت یک پرسشنامة استاندارد از عهدة افراد عادی خارج است و معمولاً اگر برای موضوعی پرسشنامة استاندارد تأییدشدة مشهور وجود نداشته باشد، باید ساخت آن را به اهل آن سپرد. (در مورد موضوعات مرتبط با روانشناسی، روانسنجان این کار را انجام می&zwnj;دهند) در پژوهش&zwnj;های مرتبط با روانشناسی که معماران انجام داده&zwnj;اند، خیلی ساده و بدون هیچ نیازی به استاندارد کردن پرسشنامه&zwnj;ها، با توجه به سلایق و علایق شخصی، سؤالاتی طرح می&zwnj;شود و در طیف لیکرت از بسیار خوب تا بسیار بد نمره&zwnj;گذاری می&zwnj;شوند و از چند نفر[۴] نظرسنجی می&zwnj;شود؛ باور کنید در بیشتر پژوهش&zwnj;ها این کار حداکثر تلاش پژوهشگر برای رعایت صورت گزارش دقیق و علمی بوده است.<br />ممکن است بر من خرده بگیرید که اساساً موضوع کار معماری و روانشناسی متفاوت است و چرا باید روش پژوهش و محصول پژوهشمان یکی باشد. نقد من هم اتفاقاً همین&zwnj;جاست. جایی که به سبب ماهیت گسترده و منعطف رشته&zwnj;مان، می&zwnj;خواهیم به رشته&zwnj;های دیگر سر بزنیم و روانشناسی یکی از موضوعاتی است که همیشه مورد علاقة معماران بوده است و چقدر هم لازم است که اهالی این دو رشته با هم تعامل داشته باشند. در مطالب بعدی&zwnj;ام سعی می&zwnj;کنم دربارة مطلب آخرم بیشتر توضیح دهم.</div>
</div>
<div>&nbsp;</div>
<div>۱. البته حرف اضافه&zwnj;ای که همراه کلمة اثر و تأثیر به کار می&zwnj;رود، طبق متون معتبر فارسی، &laquo;در&raquo; است.</div>
<div>۲. پژوهش&zwnj;های روانشناسی در پنج حیطة کلی مداخله، مقایسه، پیش&zwnj;بینی، رابطه و معادلات ساختاری انجام می&zwnj;شود.</div>
<div>۳.در مقاله&zwnj;ای با عنوان Architectural Design and the Brain: Effects of Ceiling Height and Perceived Enclosure on Beauty Judgments and Approach-avoidance Decisions برای قضاوت دربارة تغییرات احوال روانی افراد شرکت&zwnj;کننده، از آنها در طول پژوهش MRI گرفته شده است؛ مشابه چنین رویکردی در پژوهش&zwnj;های غربی کم نیست. در حوزة روانشناسی محیطی هر جا دیدم که قضاوتی از سوی پژوهشگر شده، معمولاً برای حمایت از آن یک معیار سنجش عینی و عملیاتی وجود داشت.</div>
<div>
<p>Oshin, Vartanian with others. (2014). Architectural Design and the Brain: Effects of Ceiling Height and Perceived Enclosure on Beauty Judgments and Approach-avoidance Decisions. Journal of Environmental Psychology</p>
</div>
<div>۴. حتی انتخاب تعداد افراد برای شرکت در پژوهش، بسته به نوع آن و عواملی دیگر، موضوعی قانونمند است و فرمول&zwnj;های مختلفی برای محاسبة آن وجود دارد.</div>