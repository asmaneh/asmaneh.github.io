--- 
title: "خانه‌ام ابری است؛ دلنوشته‌ای در رثای خانه‌ای که بر زمین افتاد..." 
authors: r.mojtahedzadeh 
types: blog 
featured: false
slug: 9amX 
excerpt: "در اهواز بیش از نیمی از سال تابستان است؛ و در روزگاری که از اینترنت و تلفن همراه خبری نبود و حتی تلویزیون هم جز ساعاتی محدود در عصر و اواخر شب برنامه سرگرم‌کننده نداشت، رمان خواندن یکی از مهم‌ترین سرگرمی‌ها برای گذران تابستان‌های گرم و بلند و طولانی اهواز بود. تقریبا تمام کسانی که دور و برم بودند، از خواهر و برادر و دوست و فامیل، در این سرگرمی شریک بودند. حالا که فکرش را می‌کنم لذتش هم کم نبود خصوصا زیر غرش دائم و خنک کولرهای گازی که بهشتی کوچک را در دل ظهرهای جهنمی تیر و مرداد اهواز می‌آفرید. " 
--- 
<p>این بار به دنبال نوشتن یادداشت علمی نیستم و می&zwnj;دانم این تخطی از قواعد آسمانه است؛ اما امیدوارم این یکبار را اهالی خوب آسمانه با نظر پاک خطاپوش خود بر من ببخشند.&nbsp;<strong>این یک دلنوشته است در یک روز ابری زمستان.</strong></p>
<p>در اهواز بیش از نیمی از سال تابستان است؛ و در روزگاری که از اینترنت و تلفن همراه خبری نبود و حتی تلویزیون هم جز ساعاتی محدود در عصر و اواخر شب برنامه سرگرم&zwnj;کننده نداشت، رمان خواندن یکی از مهم&zwnj;ترین سرگرمی&zwnj;ها برای گذران تابستان&zwnj;های گرم و بلند و طولانی اهواز بود. تقریبا تمام کسانی که دور و برم بودند، از خواهر و برادر و دوست و فامیل، در این سرگرمی شریک بودند. حالا که فکرش را می&zwnj;کنم لذتش هم کم نبود خصوصا زیر غرش دائم و خنک کولرهای گازی که بهشتی کوچک را در دل ظهرهای جهنمی تیر و مرداد اهواز می&zwnj;آفرید. چون در آن روزها حتی کتاب هم به اندازه امروز، و به&zwnj;مدد نسخه&zwnj;های الکترونیکی، فراوان و ارزان&zwnj;یاب نبود، یکی از مهم&zwnj;ترین راه&zwnj;های تامین مایحتاج خواندنی این تابستان&zwnj;های طولانی مبادله کتاب بود؛ لذا چیزی به نام خواندن تخصصی و جهت&zwnj;دار برای ما وجود نداشت. تقریبا همه&zwnj;رقم داستان و رمانی می&zwnj;خواندیم؛ یعنی هر کتابی که در کتابخانه&zwnj;ها بود و قابلیت مبادله داشت. از&nbsp;بربادرفته و&nbsp;بلندی&zwnj;های بادگیر تا&nbsp;تاراس بولبا و&nbsp;آناکارینا،&nbsp;از آگاتا کریستی و کانن دویل تا فهیمه رحیمی و میکی اسپلین؛ در دل همین روزهای پرمبادله بود که نمی&zwnj;دانم از کجا و در ازای کدام کتاب یکی از مشهورترین رمان&zwnj;های محمود به دستم رسید:&nbsp;همسایه&zwnj;ها</p>
<p>همسایه&zwnj;ها&nbsp;نقطه عطفی در مسیر رمان&zwnj;خوانی من بود. اصلا رمان و داستان نبود؛ خود زندگی بود. اهواز بود، از زاویه&zwnj;ای که کمتر دیده بودم. یک غریبۀ آشنا بود. یادم است تا مدت&zwnj;ها پس از تمام شدن رمان هر وقت خیابان امام (پهلوی) را از سمت پاداد (محلی که خانه پدریم در آن است) به سمت رودخانه بالا می&zwnj;رفتم، احساس می&zwnj;کردم خالد (شخصیت اول رمان&nbsp;همسایه&zwnj;ها)&nbsp;هم یکجایی همین دور و بر مشغول پرسه زدن است. حتی کارخانه ریسندگی اهواز را هم، که بعدها موضوع پایان&zwnj;نامه ارشدم شد و چون بسیاری از بناهای تاریخی دیگر این شهر امروز تخریب شده، از همان&zwnj;جا شناختم. با&nbsp;همسایه&zwnj;ها&nbsp;من اهواز را شناختم، با&nbsp;همسایه&zwnj;ها&nbsp;&laquo;اهوازی&raquo; شدم و این، آنگونه که در ادامه توضیح خواهم داد، کم موهبتی نبود.</p>
<p>اهواز شهری چند قومیتی و به&zwnj;نسبت جوان است (کل تاریخ جدید شهر به&zwnj;زحمت کمی بیش از صدوبیست سال قدمت دارد). برای من که بخشی از سال&zwnj;های آغازین کودکی&zwnj;ام را در تهران گذرانده بودم، از همان آغاز طبیعی بود که هر که از من می&zwnj;پرسید کجایی هستی؟ بگویم &laquo;اهوازی&raquo;؛ اتفاقا در تهران این پاسخ، پاسخ غریب و ناآشنایی هم نبود، مشکل از روزی آغاز شد که به اهواز برگشتم. در اهواز، اهوازی بودن چندان آشنا نبود. هربار که در پاسخ پرسشِ معمول &laquo;کجایی&raquo; بودن، می&zwnj;گفتم اهوازیم، مخاطب -فرقی نمی&zwnj;کرد آشنا باشد یا غریبه، کوچک باشد یا بزرگ- بلافاصله می&zwnj;پرسید نه منظورم این است &laquo;اصالتاً&raquo; کجایی هستی و این جمله در سر من چون پتکی بود که انگار اهواز، شهری که از بدو تولد &laquo;شهرم&raquo; بود، خود اصالتی ندارد. با&nbsp;همسایه&zwnj;ها&nbsp;اهواز برایم اصالت یافت. شاید جمله&zwnj;ای که سالها بعد در کتاب&nbsp;در جستجوی هویت شهری اهواز&nbsp;نوشتم از همین&zwnj;جا می&zwnj;آمد: &laquo;"احمد محمود"، شانی جداگانه دارد. شانی که تنها از اهوازی بودن این نویسنده و تولد آثارش در اهواز ناشی نمی&zwnj;شود، بلکه بیش از اینها به "تولد اهواز" در آثار او باز می&zwnj;گردد&raquo;.</p>
<p>این روزها وقتی خبر ویرانی خانه محمود را می شنوم، انگار در درونم چیزی فرو می ریزد. ویرانی خانۀ نویسنده&zwnj;ای که نامش با نام یک شهر گره خورده کم از ویرانی آن شهر ندارد. احساس می&zwnj;کنم کمر همت بسته ایم تا کاری را که صدام هم نتوانست انجام دهد، خود به سرانجام رسانیم. کاره&zwnj;ای نیستم؛ اما به جای تمام مسوولان این شهر از روی شهیدان شهرم شرمنده&zwnj;ام. از برادر خودم، از برادر محمود و از تمام خواهران و برادران شهیدی که غریبانه در خاک این شهر آرمیدند تا اهواز شهری آباد بماند و امروز ...</p>
<p>خانه&zwnj;ام ابری است</p>
<p>یکسره روی زمین ابری است با آن.</p>