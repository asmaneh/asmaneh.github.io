--- 
title: "غول چراغ نفت و بلعیدن سرزمین خوزستان | امین مقصودی" 
authors: asmaneh 
types: blog 
tags: نفت,خوزستان,تاریخ,شهر,امین,مقصودی,آسمانه,مطالعات,معماری,ایران,دانشگاه,شهید,بهشتی 
featured: false
slug: zPDXc 
excerpt: "روز ۲۹ اسفند در تقویم زمانی است که برای ایرانیان بسیار خوشایند است. از یک طرف نزدیک شدن به آغاز سال نو و از طرف دیگر سالگرد ملی شدن نفت و خارج شدن این ثروت ملی از چنگ استعمار بیگانه، این روز را بسیار ویژه نموده است. در چنین روزی در سال ۱۳۲۹ و بعد از مجادله‌های فراوان بین مصدق نخست وزیر وقت و مدیران شرکت نفت پارس-انگلیس، نفت و صنایع وابسته به آن ملی شدند و ایرانیان قادر شدند که کنترل و مدیریت این صنعت سودآور و بزرگ را در دست گیرند." 
--- 
<p style="text-align: right;"><strong>غول چراغ نفت و بلعیدن سرزمین خوزستان</strong></p>
<p style="text-align: right;">امین مقصودی | دانشجوی دکتری معماری منظر، دانشگاه تهران</p>
<p style="text-align: right;">&nbsp;</p>
<p style="text-align: right;">روز ۲۹ اسفند در تقویم زمانی است که برای ایرانیان بسیار خوشایند است. از یک طرف نزدیک شدن به آغاز سال نو و از طرف دیگر سالگرد ملی شدن نفت و خارج شدن این ثروت ملی از چنگ استعمار بیگانه، این روز را بسیار ویژه نموده است. در چنین روزی در سال ۱۳۲۹ و بعد از مجادله&zwnj;های فراوان بین مصدق نخست وزیر وقت و مدیران شرکت نفت پارس-انگلیس، نفت و صنایع وابسته به آن ملی شدند و ایرانیان قادر شدند که کنترل و مدیریت این صنعت سودآور و بزرگ را در دست گیرند. خوزستان سرزمینی است که غول چراغ نفت نخستین&zwnj;بار و در تاریخ ۵ خرداد ۱۲۸۷ شمسی در آن پا به عرصه&zwnj;ی وجود می&zwnj;گذارد. در تمام این سال&zwnj;ها سرزمین خوزستان در ارتباطی مستقیم با صنعت نفت قرار داشته است، به&zwnj;نحوی که بسیاری از ایرانیان و حتی ساکنان خوزستان این سرزمین را با نفت آن می&zwnj;شناسند؛ از این رو صنعت نفت به یکی از مشخصه&zwnj;های برجسته&zwnj;ی هویت سرزمینی این ناحیه بدل شده است، به&zwnj;&zwnj;شکلی که بسیاری از دیگر مشخصه&zwnj;های تمایزدهنده&zwnj;ی آن نظیر تاریخ غنی، بقایای تمدن&zwnj;های برجسته، رودخانه&zwnj;های پر آب، زیرساخت&zwnj;های آبی خیره&zwnj;کننده و غیره در زیر سایه&zwnj;ی نفت و صنعت عظیم وابسته به آن قرار گرفته&zwnj;اند. علی&zwnj;رغم این نقش برجسته&zwnj;ی ذهنی-عینی، شاید سرزمین خوزستان آن&zwnj; چنان که باید و شاید از منابع نفتی در درون خود بهره نبرده باشد؛ بلکه با بررسی تحولات نفتی رخ&zwnj;داده بر بستر آن، باید گفت به&zwnj;شکلی معکوس بیشتر تحت تأثیر عوارض این صنعت واقع شده است. با بیدار شدن غول چراغ نفت، این غول در اختیار شرکت نفت پارس-انگلیس قرار می&zwnj;گیرد. این شرکت اساساً با رویکردی استعماری، پا به سرزمین خوزستان می&zwnj;گذارد. با نادیده گرفتن مفهوم سرزمین، شروع به تاخت&zwnj;وتاز در خوزستان می&zwnj;کند. در این برهه سرزمین برای شرکت نفت اساساً معنای وجودی ندارد و بر اساس امتیازنامه&zwnj;ی دارسی و با رویکردی کالایی به آن و نادیده گرفتن مؤلفه&zwnj;های انسانی، اجتماعی و اقتصادی ناشی از کار جوامع انسانی بر روی محیط و ساخت سرزمین توسط آنها، به ایجاد فضاهای نفتی مورد نیاز خود می&zwnj;پردازد و به&zwnj;مثابه یک سرزمین خالی و تهی از هرگونه واحد منظرین، به اکتشاف، انتقال و تصفیه&zwnj;ی نفت در خوزستان مشغول می&zwnj;شود. در نتیجه&zwnj;ی این امر، غول چراغ نفت بخش&zwnj;هایی از مراتع بختیاری&zwnj;ها و منظر عشایری آنها در نزدیکی مسجدسلیمان و همچنین قسمت&zwnj;هایی از روستاها و نخلستان&zwnj;های عرب&zwnj;نشین و منظر کشاورزی ناشی&zwnj;شده از آنها در جزیره&zwnj;ی آبادان نظیر روستای بریم و بوارده را تصاحب، اشغال و تخریب می&zwnj;کند تا به جای آنها دکل حفاری، خط لوله، ایستگاه پمپاژ و پالایشگاه تأسیس کند. پس از ملی شدن نفت، غول چراغ نفت تحت کنترل ارباب جدید یعنی شرکت ملی نفت ایران قرار می&zwnj;گیرد. اربابی جدید که بر خلاف اسلاف خویش متعلق به خاک و بوم ایران بود و می&zwnj;کوشید نفت را برای آبادانی کشور هزینه کند. در این دوره&zwnj;ی زمانی و پس از سال ۱۳۲۹ شمسی، حکومت پهلوی برنامه&zwnj;های عمرانی پنج&zwnj;گانه&zwnj;ی خود را بر اساس درآمدهای نفتی تنظیم می&zwnj;کند. از این&zwnj; رو منابع نفتی و استخراج هرچه بیشتر از این منابع جایگاه مهم و برجسته&zwnj;ای در سیاست&zwnj;های اقتصادی دولت پیدا می&zwnj;کند و متعاقباً سرزمین خوزستان نیز به دلیل دارا بودن ذخایر عظیم نفت با شدت بیشتری تحت تأثیر عملیات نفتی نظیر کشف میادین جدید، توسعه&zwnj;ی شبکه&zwnj;ی انتقال، ایجاد پایانه&zwnj;های نفتی و غیره واقع می&zwnj;شود. در این زمان، به&zwnj;واسطه&zwnj;ی رونق ایجادشده در خوزستان، بسیاری با سودا یافتن کار و بهره بردن از خوان گسترده&zwnj;ی نفتی از دیار و کاشانه&zwnj;ی خود بار سفر می&zwnj;بندند و به این سرزمین مهاجرت می&zwnj;کنند. در نتیجه&zwnj;ی این فرآیند، در یک بازه&zwnj;ی زمانی کوتاه جمعیت خوزستان چندین برابر می&zwnj;شود. جمعیت جدید و عمدتاً شاغل در صنعت نفت نیاز به سکونتگاه&zwnj;های جدید در خوزستان را چندین برابر می&zwnj;کند. از این رو غول چراغ نفت شرکت-شهرهای جدیدی را برای اسکان دادن ساکنان جدید سرزمین برپا می&zwnj;کند. این شهرها عموماً در نواحی دورافتاده و دور از الگوی فضایی شهرهای خوزستان که عموماً بر اساس رودخانه&zwnj;های مهم و دسترسی به آنها برای تجارت و کشاورزی شکل گرفته بودند، پدید آمدند. گاهی مثل آغاجاری در میان تپه&zwnj;ها، یا گاهی مانند نفت سفید و هفتکل در میان اراضی متعلق به عشایر خوزستانی که خود تنها چند ماه از سال در آنجا دوران می&zwnj;گذراندند و در بقیه&zwnj;ی ایام، آن را رها می&zwnj;کردند. این شهرها به&zwnj;تدریج و با از دست دادن رونق خود، مورد بی&zwnj;مهری غول چراغ نفت قرار گرفتند؛ به&zwnj;نحوی که پس از مدتی و با اتمام فعالیت&zwnj;های نفتی و رها شدن، به دلیل فقدان ظرفیت&zwnj;های شهری و دور بودن از الگوی فضایی شهرنشینی در خوزستان، به شهرهای ناپایداری بدل شدند که امروزه با انواع چالش&zwnj;های زیست&zwnj;محیطی، اجتماعی و اقتصادی در حال دست&zwnj;وپنجه نرم&zwnj; کردن&zwnj;اند.</p>
<p style="text-align: right;">با وقوع انقلاب، این امید در دل ایجاد می&zwnj;شود که غول چموش چراغ نفت تحت کنترل قرار گیرد و کمتر سرزمین خوزستان را مورد الطاف خود قرار دهد. با این حال این غول در دست صاحب جدید خود یعنی وزارت نفت ایران نیز همچنان به تاخت&zwnj;وتاز در خوزستان ادامه می&zwnj;دهد. در این دوران جنگ هشت&zwnj;ساله و خانمان&zwnj;سوز، در کنار بحران&zwnj;های سیاسی و بین&zwnj;المللی در روابط با قدرت&zwnj;های خارجی و نهایتاً شکل&zwnj;گیری انواع تحریم&zwnj;های ظالمانه و طولانی&zwnj;مدت، فعالیت&zwnj;های نفتی در سرزمین خوزستان را تحت تأثیر قرار می&zwnj;دهد. در این دوره خودکفایی اساس اقدامات غول چراغ نفت است. بر همین اساس، صنعت نفت به عرصه&zwnj;ای برای ارائه&zwnj;ی مانوری از اقتدار و نمایشی از عدم وابستگی کشور به شرکت&zwnj;های خارجی و استفاده از ظرفیت&zwnj;های درونی تبدیل می&zwnj;شود. در این دوره غول چراغ نفت دیگر به خشکی بسنده نمی&zwnj;کند و با عطشی وصف&zwnj;ناشدنی به سوی تالاب&zwnj;های خوزستان از قبیل تالاب هورالعظیم و تالاب شادگان هجوم می&zwnj;برد و تلاش می&zwnj;کند با بیرون آوردن نفت از درون این تالاب&zwnj;ها، ارباب خود را خوشنود کند تا او به اینکه در سخت&zwnj;ترین شرایط و بدون کمک دیگران، نفت را از دل زمین بیرون کشیده، افتخار کند. این افتخار اما آسیبی دیگر را بر پیکره&zwnj;ی نحیف سرزمین خوزستان وارد می&zwnj;کند. در واقع این غول بی&zwnj;شاخ&zwnj;ودم برای بیرون آوردن نفت، آب تالاب&zwnj;ها را می&zwnj;کشد و آن را خشک می&zwnj;نماید تا با سهولت بیشتر و سختی کمتری نفت را به ارمغان بیاورد و هزینه&zwnj;ی کمتری را صرف کند. در نتیجه&zwnj;ی این امر، و به&zwnj;واسطه&zwnj;ی فعالیت&zwnj;های استخراجی، بخشی از مهم&zwnj;ترین ذخایر طبیعی و آبی در سرزمین خوزستان نابود می&zwnj;شوند و جای خود را به زمین&zwnj;های خشک و بی&zwnj;آب&zwnj;وعلفی می&zwnj;دهند که این زمین&zwnj;ها نیز خود به&zwnj;تدریج به کانون&zwnj;های گرد و خاک بدل می&zwnj;شوند و شرایط اقلیمی را برای بخش اعظمی از ساکنان سرزمین خوزستان وخیم می&zwnj;کنند و آنها را ناچار می&zwnj;کنند که بار سفر بسته و خانه و کاشانه&zwnj;ی خود را که زمانی به دلیل رونق نفتی در این سرزمین بنا کرده بودند، ترک گفته و به دیگر نواحی مهاجرت کنند. با مروری بر تحولات رخ&zwnj;داده در طول بیش از یکصد سال گذشته در سرزمین خوزستان به&zwnj;واسطه&zwnj;ی فعالیت&zwnj;های نفتی باید بیان نمود که در طی دوره&zwnj;های زمانی مختلف، صنعت نفت با رویکردی یکسان با خوزستان برخورد نموده است و این رویکرد مادی&zwnj;گرایانه&zwnj; تبدیل سرزمین به زمین و حذف تمام جنبه&zwnj;های محیطی-انسانی موجود در آن و اولویت دادن به فعالیت&zwnj;های صنعتی در برابر مؤلفه&zwnj;های پدیدآورنده&zwnj;ی سرزمین است. این رویکرد که خشت اول آن در امتیازنامه&zwnj;ی دارسی گذاشته می&zwnj;شود، به صنعت نفت این اجازه را می&zwnj;دهد در تمام عرصه&zwnj;های سرزمینی خوزستان فعالیت کند و با آزادی بی&zwnj;حدوحصر اقدامات خود را دنبال کند. در این امتیازنامه، و طبق بند سوم این&zwnj;گونه آمده است که:</p>
<p style="text-align: right;"><em>&laquo;دولت علیه ایران اراضی بایره خود را در جائیکه مهندس صاحب امتیاز به جهت بنا و تأسیس کارهائی که در فوق مذکور است لازم بداند مجاناً به صاحب امتیاز واگذار خواهند کرد و اگر آن اراضی دایره باشند صاحب امتیاز باید آنها را از دولت به قیمتی عادله خریداری نماید و دولت علیه به صاحب امتیاز نیز حق می&zwnj;دهد که اراضی و املاک لازمه را به جهت اجرای این امتیاز از صاحبان ملک به رضایت آنها ابتیاع نماید و معلوم است که این ابتیاع موافق شرایطی خواهد بود که مابین صاحب امتیاز و مالکین ملک مقرر خواهد شد. ولی صاحبان املاک مجاز نخواهند بود که از قیمت عادلانه اراضی واقعه در حول و حوش تجاوز نمایند. جاهای مقدسه و جمیع متعلقات آنها در دایره&zwnj;ای که دویست ذرع شعاع آن باشد مجزی و مستثنی می شوند.&raquo;</em></p>
<p style="text-align: right;">بر اساس این بند تنها مؤلفه&zwnj;ی سرزمینی که غول چراغ نفت نمی&zwnj;تواند در آن دخل و تصرف کند، اماکن مذهبی و مقدس&zwnj;اند ولی دیگر بخش&zwnj;های سرزمین اگر بایر باشند، صنعت نفت می&zwnj;تواند بدون هیچ&zwnj;گونه مزاحمتی در آنها فعالیت کند و اگر غیر بایر باشند، مالک و ساکن باید در ازای گرفتن هزینه&zwnj;ای، آن را برای فعالیت&zwnj;های نفتی در اختیار قرار دهد. این بند از امتیاز، در واقع روح فعالیت&zwnj;های نفتی در خوزستان است و به&zwnj;شکل جالبی در تمام دوره&zwnj;های تاریخی و در بسترهای سیاسی متفاوت و توسط مدیریت&zwnj;های مختلف دنبال شده است. از این رو به&zwnj;واسطه&zwnj;ی بند مذکور، این حق به غول چراغ نفت اختصاص داده شد که هرجایی از سرزمین خوزستان را که بوی نفت از آن به مشامش می&zwnj;رسد ببلعد، نابود کند و نفتی که از آن بیرون بکشد را در اختیار اربابان خود قرار دهد.</p>
<p style="text-align: right;">&nbsp;</p>
<p style="text-align: right;">&nbsp;</p>