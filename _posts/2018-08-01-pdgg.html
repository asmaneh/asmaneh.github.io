--- 
title: "تاریخ معماری و تاریخ هنر؛ گفتگویی تعلیق‌شده – بخش دوم (پایانی)" 
authors: r.mojtahedzadeh 
types: blog 
featured: false
slug: pdgg 
--- 
<div>
<div>
<p>نوشتار حاضر بخش پایانی ترجمه مقاله&zwnj;ای از الینا ای. پاین، استاد سابق دانشگاه تورنتو و استاد کنونی دانشگاه هاروارد در رشته تاریخ هنر است.</p>
<br />
<p>انکارناپذیر است که بازتعریف امروزی معماری و جایگاه تاریخ در آن طیف موضوعات تاریخ هنر را وسیع&zwnj;تر کرده و حتی به بهبود و ارتقای این رشته، از طریق وسعت بخشیدن به حوزه عمل آن، کمک کرده است. اما جایگیری مجدد تاریخ معماری درون دانشگاه به انشعابی در گفتمان تاریخ هنر راه برده است؛ نه تنها انشعاب ظاهری بلکه شکافی جدی&zwnj;تر که فورا دیده نمی&zwnj;شود. به&zwnj;واسطه این شکاف، تاریخ معماری زمینه نزاعی دانشگاهی شده که هم دانشجویان و هم محققان را سردرگم ساخته است. در شرایط کنونی [با تنوع در] گروه&zwnj;های تاریخ هنر که فرهنگ&zwnj;های غیرغربی، هنر معاصر، و تاریخ&zwnj;نگاری را شامل می&zwnj;شود، [هرچند] دیدگاه&zwnj;های جدید در این حوزه خلق نمی&zwnj;شود اما دیدگاه&zwnj;هایی فراتر از هسته سنتی این حوزه مجاز شده است. در این میان تاریخ معماری اغلب بازنده بوده است. با وجود [آموزش تاریخ] معماری معاصر و قرن بیستمی که خیلی سفت و سخت در مدارس معماری جا افتاده، برای گروه&zwnj;های تاریخ هنر، که آنچه [خارج از برنامه مدارس معماری] باقی مانده را چون موضوعی جانبی به برنامه آموزشی عمدتا نقاشی (و تا حد کمتری مجسمه&zwnj;سازی) محورِ خود می&zwnj;افزایند، یک یا حداکثر دو مورخ معماری کفایت می&zwnj;کند.</p>
<br />
<p>تمایلات حاکم بر اداره گروه&zwnj;های دانشگاهی، با ریشه&zwnj;های سیاسی و اقتصادی یا سیاست انتشاراتی&zwnj;شان، نهایتا تنها نشانه&zwnj;های سطحی دگرگونی&zwnj;ای عمیق&zwnj;تر است. آنچه هشدارآمیزتر است غیاب معماری از هسته سخت پژوهش تاریخ هنر [۱] یا، به عبارت بهتر، فقدان محاوره و پرسمانی مشترک [۲] میان این دو حوزه است. این موضوع همیشه چون امروز نبوده است. در آستانه قرن بیستم، زمانی که مطالعات تاریخ هنر به رشته&zwnj;ای دانشگاهی تبدیل شد، معماری جایگاهی چشم&zwnj;گیر در شیوه&zwnj;های بررسی گذشته توسط مورخان هنر داشت. درواقع معماری نقشی برجسته در لایه&zwnj;های در هم تنیده تاریخ سبک [۳] ، تاریخ ذهنی [۴] ، و تاریخ فرهنگی [۵] که سازنده گفتمان تاریخ هنر در دهه&zwnj;های آغازین قرن بیستم بود، داشت. به این جهت آلیوس ریگل از معماری به&zwnj;عنوان نقطه عزیمتش در تأسیس مفهوم اراده معطوف به هنر [۶] ، که انقلابی در رشته تاریخ هنر (۱۹۰۱) بود، بهره برد؛ داگوبرت فری در کتابش&nbsp;گوتیک و رنسانس در مقام پایه&zwnj;های دنیای مدرن&nbsp;(۱۹۲۹) و، در نمونه&zwnj;ای باز هم مشهورتر، آرنولد اشپنگر در&nbsp;افول باختر&nbsp;(۱۹۱۸) مفاهیم فضایی را چون ابزار انتظام&zwnj;بخشی تاریخ استفاده کردند. به&zwnj;طور مشابه، باز هم معماری بود که هاینریش وولفلین را در سال&zwnj;های ۱۸۸۰، هنگامی که نظریه&zwnj;هایی از حوزه زیباشناسی و روان&zwnj;شناسی را ترجمه می&zwnj;کرد، به مفهوم همدلی آغازین [۷] رهنمون شد. از &laquo;فرم&zwnj;های بساوشیِ&raquo; [۸] برنارد برنسون (۱۸۹۶) تا &laquo;انتزاع و همدلیِ&raquo; [۹] ویلهلم ورینگر (۱۹۰۸)، این باور حوزه تاریخ هنر را زیر و رو کرد و هم بر تحقیق تاریخی و شناخت هنری [۱۰] و هم ساخت هنری [۱۱] تأثیر نهاد.</p>
<br />
<p>نوعی گرایش عینی&zwnj;تر هم در تحقیقات آغازین این رشته وجود داشت. به&zwnj;عنوان مثال کارهای هاینریش ون گایمولر یا هانس ویلیش و پاول زوکر درباره رنسانس یا باستان&zwnj;شناسی معماری پیشگامانه مورخان قرون وسطی که به سرعت در دسته&zwnj;بندی تاریخ ابنیه جای گرفت. این مسیر بیشتر مشابه مسیر باستان&zwnj;شناسی کلاسیک بود که خود را به سختی در این حوزه جای داده بود. به هر روی تاریخ ساختمان از سویی جزئی از دانش معماری باقی ماند و شکوفا شد و ادراک از معماری به&zwnj;مثابه رشته&zwnj;ای کاملا فنی را افزایش داد؛ و از سوی دیگر رأس فواره روش&zwnj;شناسی تاریخ هنر شد. در همین سال&zwnj;ها درحالیکه تلاش می&zwnj;شد به رشته تازه سربرکردۀ تاریخ هنر در دانشگاه، تحت عنوان علم هنر، [۱۲] جایی اختصاص داده شود، مهابت فنی دانش معماری که از نیمه قرن هجدهم کاملا شکل گرفته بود، جذابیت فراوانی [برای این هدف] یافت. آدولف گلداشمیت و ویلهلم ووگه، مورخان هنر که تعلیم دیدۀ اروین پانوفسکی، رودلف ویتکووِر، و دیگرانی از نسل آنها بودند مسیر تحقیقاتشان را با مطالعه معماری قرون وسطا آغاز کردند. سنت مطالعه دقیق و دست اولِ یادمان&zwnj;ها، برگرفته از مطالعات تاریخ ساختمان که بهای زیادی به اسناد و منابع اولیه می&zwnj;داد، توسط ایشان به روش&zwnj;شناسی تاریخ هنر انتقال داده شد و این حوزه را برای نسل&zwnj;های آینده شکل داد.</p>
<br />
<p>معماران همچنین نقش مهمی در تنظیم دقیق دوره&zwnj;بندی تاریخی/ سبکی که تحقیقات [حوزه تاریخ هنر] را از سال&zwnj;های ۱۹۲۰ به این سو تأثیر قرار داد، ایفاء کردند. مفهوم مبهم &laquo;دوره کلاسیک&raquo; که از آغاز رنسانس تا قرن هجدهم و فراتر از آن کشیده می&zwnj;شد، به تدریج به دوره&zwnj;هایی که به&zwnj;واسطه وحدت سبکی آشکارشان قابل تشخیص بودند شکسته شد. برای نشان دادن اعتبار کارشان [مورخان هنر] به مفهوم روح زمانه هگلی [۱۳] یا ارادۀ قدرتِ ریگلی، به&zwnj;عنوان جایگزین، متوسل می&zwnj;شدند و سپس ویژگی&zwnj;ها یا تمایلات مشابهی در تمام هنرها می&zwnj;یافتند. [در این میان] ابداع منریسم به&zwnj;عنوان مرحله&zwnj;ای واسطه&zwnj;ای مابین رنسانس و باروک مورد قابل توجهی است. منریسم توسط والتر فریدلاندر و مکس دوورژاک (۱۹۲۲) برای هنرهای نمایشی پیشنهاد شد، اما تأثیر آن بر معماری توسط پوسنر (۱۹۲۲) و ویتکوور (سال&zwnj;های ۱۹۳۰) نشان داده شد. به این ترتیب پس از تأسیس، کاربردش به تمام جنبه&zwnj;های فرهنگ گسترش یافت. هرچند منریسم نهایتا در مطالعه معماری مفید تشخیص داده نشد و از این رو به عنوان موضوعی محوری کنار گذاشته شد، اما معماری نقشش را در تأسیس دسته&zwnj;بندی&zwnj;ای مهم برای تاریخ هنر ایفاء کرده بود. تعریف باروک، نئوکلاسیسم، و روکوکو در نتیجه تلاشی مشابه میان تاریخ معماری و تاریخ هنر، پیش از اینکه هریک از این دو حسابشان را از هم جدا نماید، به دست آمد؛ انبوه کتابهایی که در سال&zwnj;های ۱۹۶۰ به سبک&zwnj;های این دوره می&zwnj;پرداخت نقطه اوج این جریان را نشان می&zwnj;دهد.</p>
<br />
<p>سرانجام واژگان تاریخ هنر و حوزه لغوی&zwnj;اش تا حدی مدیون معماری است. تفوق یادمان چون موضوع مطالعه و دسته&zwnj;بندی&zwnj;های متعاقب آن برای تحلیل لایه&zwnj;های درهم&zwnj;تنیدۀ گفتمان&zwnj;ها، به سنت کلاسیک موروثی یوهان یوآخیم وینکلمن بازمی&zwnj;گردد. از آنجا که معیارها عملا چون تأسیس قیودی برای تمام هنرها فهمیده می&zwnj;شد، دسته&zwnj;بندی&zwnj;های وضع شده برای مجسمه&zwnj;سازی به&zwnj;آسانی داخل معماری شد. علائم برتری یادمان و ویژگی&zwnj;هایش هیچ&zwnj;کجا بهتر از موضوع خانه دیده نمی&zwnj;شود؛ جایی که انبوه واژگان انتقادی برای تشریح توسعه، تشدید و تصفیه آن به کار رفت. این واژگان با جذب دوباره درون گفتمان بزرگتر هنرهای بصری این حوزه را به زبانی انتقادی-تحلیلی، که حاکی از تبادلات مشترک آگاهانه و پیچیده میان حوزه&zwnj;ها بود، مجهز ساختند.</p>
<br />
<p>کاربرد اولیه عکس در معماری مکملی بصری در رویکرد زبانی به یادمان بود. عکاسی معماری خود محصول جانبی عملیات حفاظت، به&zwnj;ویژه حفاظت یادمان&zwnj;های تاریخی قرون میانه در فرانسه، بود. بنابراین عکس&zwnj;ها، نظیر کارهای ادوئار بالدوس که بناها را با زیباشناسی خاص، مجزا از بستر و پیکره&zwnj;وار ثبت می&zwnj;کرد، گونه&zwnj;ای بازنمایی بصری بنیاد نهاد که همه&zwnj;جا در اسلایدهای تاریخ هنر باقی ماند و به این ترتیب بسیاری از ابزارها را به همراه حوزه موردمطالعه و چشم&zwnj;اندازی که از خلال آن شیء هنری دیده می&zwnj;شد تحت تأثیر قرار داد.</p>
<br />
<p>اما اگرچه در نیمه اول قرن بیستم معماری و تاریخ هنر دست&zwnj;اندرکار پروژه&zwnj;های مشترک بودند، راه آنها به زودی از هم جدا شد. در تمام دهه&zwnj;های بعد موضوعات دیگری توجه دانشکده&zwnj;های تاریخ هنر را به خود جلب کرد: در این میان نگاره&zwnj;شناسی و سبک جایگاه خود را حفظ کردند، اما از اواخر سال&zwnj;های ۱۹۶۰ تاریخ اجتماعی [۱۴] و نظریه زبانی [۱۵] نیز توجه بسیاری را برانگیختند. در دو دهه آخر قرن بیستم نگاره&zwnj;شناسی از نو درون نظریه تصویر [۱۶] و موضوعات بصری-گفتاری، و &laquo;دیگری&raquo; فرهنگی (آنگونه که در مطالعات استعماری و جنسیت تعریف شده) قالب&zwnj;ریزی شد و همراه با تاریخ&zwnj;نگاری تصویر کاملا نوسازی&zwnj;شده&zwnj;ای از موضوعات تاریخ-هنری به دست داد. اما همه این موضوعات به&zwnj;سادگی در معماری یافت نمی&zwnj;شد یا با آن ارتباط نمی&zwnj;یافت. در واقع حتی زمانی که چنین موضوعاتی به اشتراک گذاشته می&zwnj;شد، تحقیقات حوزه تاریخ هنر به ندرت با دانش معماری فصل مشترک داشت. از سوی دیگر ارتباط همیشگی روش&zwnj;شناسی&zwnj;های سابقاً مشترک دگرگون شده بود. علی&zwnj;رغم جریان یکنواخت مطالعات پشتیبان، تاریخ اجتماعی هنر نقش رهبری&zwnj;ای را که سابقا در تاریخ هنر داشت، از دست داد. در معماری اما تاریخ اجتماعی، و به&zwnj;ویژه مارکسیسم، نه تنها نمونه&zwnj;های قدرتمندی برای گفتمان تاریخی از سال&zwnj;های ۱۹۶۰ به بعد عرضه کردند، بلکه خود نیز همچنان باقی ماندند. به&zwnj;این ترتیب معماری چون یکی از اشکال برجسته هنر عمومی، و مستقیما تأثیرگذارتر از دیگر اشکال هنر بصری بر کنش سیاسی و اجتماعی، سوژه&zwnj;ای ایده&zwnj;آل برای استفاده در مارکسیسم و روش&zwnj;شناسی&zwnj;های اجتماعی-تاریخی باقی ماند.</p>
<br />
<p>در تاریخ هنر هم با گنجاندن طیف وسیع&zwnj;ترِ موضوعات فرهنگی تلاشی پایدار جهت پیکره&zwnj;بندی مجدد گفتمان تاریخ هنر (و گروه&zwnj;های دانشگاهی که درس داده می&zwnj;شد) درون مطالعات بصری و فرهنگی صورت گرفت. معماری با این حوزه گسترش&zwnj;یافته مناسبت چندانی نداشت. نقاشی یا تصویر چاپی می&zwnj;توانست به سرعت به عنوان نمونه&zwnj;ای مثالی از فرهنگ مادی استفاده شود، برخلاف ساختمان&zwnj;ها که موضوعات پیچیده سه&zwnj;بعدی اند و جذبشان [به عنوان بخشی از فرهنگ مادی] اغلب چند نسل [زمان] می&zwnj;برد. این فرایند آشکارا زمان&zwnj;بر باعث می&zwnj;شد ابداع و زمان [تکوین] سبک به تأخیر بیفتد؛ و متعاقبا معماری بسیار کمتر چون تصویری فوری از تمایلات فرهنگی و منظرهای ذهنی مفید واقع شود. هرچند مطالعات ادراکی و تصویری شیران نرِ بیشه تاریخ هنرِ متأخر پنداشته می&zwnj;شوند؛ کارهای اخیر با رویکرد تاریخ فرهنگی درباره تاریخ پیشه&zwnj;ها &ndash;گرداوری، خواندن، نوشتن، بررسی علمی- نیز به&zwnj;تدریج راهشان را در این حوزه می&zwnj;یابند. اما در اینجا هم معماری و تاریخ هنر به موازات، اما جدا از یکدیگر، حرکت می&zwnj;کنند. به عنوان مثال ارتباط علم با هنرها اخیراً موضوع دو مجلدِ مجزای مجموعه مقالاتی با عناوین تصویر علم، تولید هنر (۱۹۹۸) و معماری و علم (۱۹۹۹) بود؛ درحالیکه هر دو شماره مصحح و محتوای مشترکی داشتند.</p>
<br />
<p>اما علی&zwnj;رغم سیر در حوزه&zwnj;ای متفاوت از تاریخ هنر، معماری از تحولات شکل&zwnj;دهنده گفتمان&zwnj;های دانشگاهی معاصر دور نمانده است. در محیط روشنفکرانه&zwnj;ای که جامعه&zwnj;شناسی و انسان&zwnj;شناسی فرهنگی راهبر آن است، معماری نقش برجسته&zwnj;ای دارد. معماری به جهت نقشش به&zwnj;عنوان شکلی از &laquo;ژرف ساختِ&raquo; [۱۷] فرهنگی، با علوم اجتماعی پیوندهایی محکم&zwnj;تر یافته است. به عنوان مثال میشل فوکو در محتوای گفتارهای نخستینش معماری را چون نقطه آغازی اختیار کرد: درمانگاه و زندان و تیمارستان، مطابق تعریف او، می&zwnj;توانست نوعی نهاد باشد، اما آنچه آنها را در جهان بیرونی آشکار می&zwnj;ساخت و تحقق می&zwnj;بخشید، ساختمان&zwnj;هایی بود که این نهادها در آن خانه داشتند. در روایت&zwnj;های او معماری سند نهایی بود: معماری نه&zwnj;تنها رفتارها را بازنمایی می&zwnj;کرد، بلکه شکل و محتوا و معنای نمادینِ آنها و از آن طریق اصول عمل فرهنگی و اجتماعی را مشخص می&zwnj;ساخت. این چشم&zwnj;اندازهای جدید تاریخ معماری را با اعطای نوعی جهت&zwnj;گیری تازه و تحرک در مطالعات گونه&zwnj;شناسی بارور ساخت. اما آنها کمتر در ارتباط دوباره معماری با تاریخ هنری که موضوعش بیشتر بازنماییِ جامعه و فرهنگ است تا عوامل فعالِ تغییرات اجتماعی، نقش داشته است.</p>
<br />
<p>این موارد تنها شواهد اندکی از انفکاکی درون رشته تاریخ هنر است که حتی برای شروع هم نمی&zwnj;تواند فهرست جامعی تلقی شود؛ انفکاکی که مقدمتا از آمریکای شمالی آغاز شد. اما در عین حال این شواهد الگویی را توصیف می&zwnj;کنند که در آن تهدید و فرصت دوشادوش یکدیگرند. از یک طرف، تاریخ هنر گفتمان&zwnj;ها و ابزاری را -به&zwnj;ویژه در رابطه با بازنمایی، تصویرسازی، و روایت بصری- توسعه داده که هرچند ممکن است به کار تاریخ معماری بیایند اما تاریخ معماری کمتر متوجه آنهاست؛ از طرف دیگر هر دو حوزه به نادیده گرفتن تبادلات میان هنرها، مواضعی که این تبادلات را تسهیل می&zwnj;کند، و پیامدهای این تبادلات تمایل دارند. سرانجام به نظر نمی&zwnj;رسد این شکاف به&zwnj;تدریج فزاینده میان تاریخ معماری و تاریخ هنر از تخصص فنی خاصی که آنها نیاز دارند یا مهارت متفاوت مورخان ناشی شود. شکاف واقعی در طبیعت موضوعات مورد مطالعه نهفته است، زیرا آنها ما را به اینکه چه چیز را در جایگاه مساله بنشانیم و کجا مدل&zwnj;های مفهومی&zwnj;مان را جستجو کنیم هدایت می&zwnj;کنند.</p>
<br />
<p>این شکاف، همچنین، در رابطة متفاوت&zwnj;مان با زمان حال نهفته است. &laquo;اگر روایت&zwnj;های تاریخی ناگزیر مفروضات ایدئولوژیک دوره&zwnj;ای را که در آن ساخته شده&zwnj;اند، با خود حمل می&zwnj;کنند، پس کارکرد فرهنگی تاریخ چیست؟&raquo;؛ این سوال که در ۱۹۹۹ در هنرستان تابستانی گتی برای مطالعات بصری و تاریخی در دانشگاه رچستر مطرح شد، مسأله بغرنج تاریخ هنر در پیچ هزاره سوم است. برای تاریخ معماری &ndash;به&zwnj;معنای حوزه&zwnj;ای که در رابطه با اصول عملی معماری تداوم می&zwnj;یابد- این سؤال احتمالا یک جواب دارد: تاریخ فعالانه با عصر حاضر و گفتمان&zwnj;هایش از خلال گفتگو، در سیاقی هابرماسی، تعامل می&zwnj;کند. تاریخ تاریخ معماری نشان می&zwnj;دهد که این رشته همیشه با نمایش بیرونی معماری پیوندی تنگاتنگ دارد. مهاجرتش به درون و بیرون مدارس معماری و گروه&zwnj;های تاریخ هنر همیشه با تغییرات فاحشی در خود حرفه معماری همزمان بوده است. تصادفی نیست که تاریخ معماری در آمریکای سال&zwnj;های ۱۹۴۰، درست زمانی که از خانه سنتی&zwnj;اش در مدارس معماری حذف می&zwnj;شد، به گروه&zwnj;های تاریخ هنر وارد شد؛ همانطور که جدایی خودخواسته جامعه مورخان معماری از انجمن کالج هنر در سال&zwnj;های ۱۹۷۰ تصادفی نبود؛ درست زمانی که تاریخ دوباره در مدارس معماری اعاده می&zwnj;شد و مجلاتی چون&nbsp;کازابلاّ&nbsp;و&nbsp;آپوزیشنز&nbsp;اهمیت آن را دوباره تأیید و برای معماری نوعی گفتمان خودبنیاد طلب می&zwnj;کردند؛ زمانی&zwnj;که ستاره تاریخ معماری در حوزه تاریخ هنر رو به افول می&zwnj;گذاشت. درواقع این طبیعت ذاتا خود-ارجاع معماری است که موجب تجدید ساختار دائمی تاریخ در حال حاضر می&zwnj;شود و به&zwnj;طور گریزناپذیر و ثمربخش سوالاتی را نه تنها برای منتقدان و نظریه&zwnj;پردازان بلکه برای مورخان هم پیشنهاد می&zwnj;دهد. تاریخی که به اصول عمل معماری اهمیت می&zwnj;دهد، در حال حاضر ما را، خارج از سطح گفتمان و فارغ از اینکه بر رنسانس، عصر باستان، یا دورة مدرن کار کنیم، از هرسو به پیش می&zwnj;راند. شاید به مشارکت گذاشتن این بینش در کارهای مربوط به رشته خودمان، تاریخ هنر، بتواند شروع تجدید گفتگو در لحظه کنونی باشد؛ لحظه&zwnj;ای که این رشته آمادۀ ورق زدن برگی نو در آغاز هزاره جدید است.</p>
</div>
</div>
<p dir="ltr">&nbsp;</p>
<p dir="ltr">1. The core of art-historical inquiry</p>
<p dir="ltr">2. A shared problematic</p>
<p dir="ltr">3. Stilgeschichte (history of style)</p>
<p dir="ltr">4. Geistesgeschichte (intellectual history</p>
<p dir="ltr">5. Kulturgeschichte (cultural history</p>
<p dir="ltr">6. Kunstwollen</p>
<p dir="ltr">7. Seminal Empathy Concept</p>
<p dir="ltr">8. Tactile forms</p>
<p dir="ltr">9. Abstraction and empathy</p>
<p dir="ltr">10. Connoisseurship</p>
<p dir="ltr">11. Art making</p>
<p dir="ltr">12. Kunstwissenschaft (science of art)</p>
<p dir="ltr">13. Hegelian Zeitgeist</p>
<p dir="ltr">14. Social history</p>
<p dir="ltr">15. Linguistic theory</p>
<p dir="ltr">16. Image theory</p>
<p dir="ltr">17. Deep structure</p>