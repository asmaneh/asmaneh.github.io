--- 
title: "معماران و هندسه" 
authors: fathi 
types: blog 
featured: false
slug: aSpY 
--- 
<div>
<div>تاریخ معماری و تحقیق درباره معماری گذشته بدون تردید راهی است برای شناخت بهتر میراثی که امروزه در اختیار ماست. تحقیق و بررسی معماری در ادوار پیشین تنها منحصر به شناخت اثر معماری و کالبد فیزیکی آن نیست؛ بلکه ما برای درک بهتر و جامع&zwnj;تر معماری نیازمند شناخت جوانب دیگری از زمینه و سیاق اجتماعی و تاریخی اثر معماری هستیم که در حقیقت هستی و چگونگی به و جود آمدن اثر را برای ما تبیین می&zwnj;کند. وجوهی چون پرداختن به ساز و کار معماری در بستر تاریخی و فرهنگی خاص اثر، شناخت معمار در مقام خالق اثر و شناخت رابطه میان علوم و فنون موجود در آن جامعه می&zwnj;توانند سرنخ&zwnj;هایی باشند برای درک درست اثر معماری بر جای مانده از گذشته. در این میان فرآیند تولید اثر معماری و ساز و کار به عینیت رسیدن یک اثر معماری در دوران پیشین از اهمیت خاصی برخوردار است. این مسأله از این جهت اهمیت دارد که به لایه&zwnj;ای نهانی&zwnj;تر و ساختاری&zwnj;تر در چهارچوب تولید آثار معماری منجر شده و می&zwnj;تواند راهکارهایی برای زیرساخت&zwnj;های معماری و شهرسازی امروز ما پیش رویمان نهد.<br />پرداختن به آثار معماری و شناخت آنها و مهم&zwnj;تر از همه آموختن از آنها رسالت و وظیفه مورخ معمار به شمار می&zwnj;رود و حاصل این تلاش و تحقیق ضبط و ثبت آثار و همچنین فراهم کردن پیشینه&zwnj;ای علمی از دستاوردهای معماران گذشته و دانش معماری برای طراحان و معماران امروزی است. با این وجود آنچه در نظر من از شناخت تک به تک بناها و یا مشخصات فیزیکی و تنوع طراحی آثار مهم&zwnj;تر است ساز وکاری است که منجر به پیدایش چنین آثاری شده است. در واقع با در نظر گرفتن اهمیت مطالعۀ موردی آثار، باید همواره به ساختار و ساز و کار معماری و فرآیند شکل&zwnj;گیری یک اثر معماری از زمانی که نیاز به خلق اثر حس می&zwnj;شود تا مرحلۀ سکونت گزیدن ساکنان اهمیت داده شود. اطلاعاتی از قبیل اینکه چه نیازی برای ساخت چنین بنایی در جامعه وجود داشته و معمار چه راهی برای حل آن مسأله طراحی انتخاب کرده و تحت چه شرایطی و در کدام سیستم آموزشی و حرفه&zwnj;ای، از جمله اطلاعاتی هستند که می&zwnj;توانند در بازسازی&nbsp; شبکه بزرگتر ساز وکار معماری ما را یاری دهند.<br />برای پی بردن به ساختاری که معماران گذشته، به ویژه معماران دوران اسلامی در ایران، در فضای آن تعلیم دیده&zwnj;اند و کار کرده&zwnj;اند می&zwnj;توان به آموزش&zwnj;هایی که معماران گذشته می&zwnj;دیدند و رابطه&zwnj;ای که با صاحبان فنون و علوم دیگر داشتند پرداخت. یکی از علومی که همواره با معماری گره خورده و شاهکارهای معماری اسلامی را پدید آورده&zwnj;اند هندسه است. علمی که با کمک آن نقش&zwnj;ها و گره&zwnj;ها و مقرنس&zwnj;های پیچیده و پرشکوه معماری اسلامی به وجود آمدند و نشانی شدند از آمیختگی و رابطۀ تنگاتنگ معماری و هندسه در معماری گذشتگان. با این اوصاف در نظر ما معمار کسی است مسلط به هندسه، کسی که اشکال و قواعد هندسی را به خوبی می&zwnj;شناسد و می&zwnj;تواند تصوری سه بعدی از طرح خود داشته باشد.<br />از آنجایی که اطلاعات کافی درباره معماران گذشته، به ویژه در ایران، در دست نداریم نمی&zwnj;توان به قطع دربارۀ مهارتها و دانش معماران سخن گفت. از این رو بررسی و جستجو در منابع مرتبط با معماری همچون اطلاعات موجود درباره ریاضیدانان و مهندسان می&zwnj;تواند تصویری از وضعیت معماران گذشته را برایمان آشکار کند. در مقاله&zwnj;ای از Alpay Ozduralبا عنوان "Omar Khayyam, Mathematicians, and Conversazioni with Artisans" نویسنده به رابطه میان صنعتگران معماری و ریاضیدانان پرداخته و تصویری از درک و دانش معماران از هندسه و ریاضیات را عرضه می&zwnj;کند. او در این مقاله به موضوع مهم وجود جلساتی (Conversazioni) با حضور ریاضیدانانی چون عمرخیام و ابوالوفا با صنعتگران معمار اشاره می&zwnj;کند و مباحثی که این دو گروه در این جلسات مطرح می&zwnj;کرده&zwnj;اند. این مقاله وجوهی از ساز وکار معماری و وضعیت تسلط معماران به هندسه را در سیستم آموزشی و حرفه&zwnj;ای زمان گذشته&nbsp; برای مورخان معماری روشن می&zwnj;کند.<br />نخست در این مقاله نویسنده در اولین مرحله به ناآگاهی معماران عثمانی از هندسه و به طور همزمان به اهمیت آن در معماری بر مبنای نقل قولی از رسالۀ معماریه اشاره کرده است. این در حالی است که به قول نویسنده معماری عثمانی دوران طلایی شکوه خود را تحت نظارت معمار سنان سپری می&zwnj;کرده و او این نکته را از رساله برداشت می&zwnj;کند که حتی اگر مبالغه&zwnj;ای در کار باشد، معمار دیگر در نظر ما آن نابغۀ هندسه&zwnj;ای نیست که عموما تصور می&zwnj;شود. از این نقل می&zwnj;&zwnj;&zwnj;توان این نکته را نیز دریافت که هندسه جزو تعالیم اولیه برای آموزش معماران جوان نبوده است؛ چرا که در غیر اینصورت پرسیدن از علم هندسه از معماران جوان و همچنین پاسخ نشأت گرفته از عدم آگاهی آنها بی&zwnj;مورد بوده است.<br />نکتۀ دیگری که از این مقاله آشکار می&zwnj;شود رابطه&zwnj;ای است که میان هندسه&zwnj;دانان و معماران وجود داشته است. بر اساس نقلی از ابوالوفا بوزجانی، او به عنوان ریاضیدان و هندسه&zwnj;دان در مجالسی متشکل از هندسه&zwnj;دانان و صنعتگران شرکت می&zwnj;کرده و موضوع جلسات درباره حل مسائل هندسی مربوط به معماری بوده است. در واقع نویسنده این گونه جلسات را وسیله&zwnj;ای برای انتقال دانش بین دو گروه صنعتگران و دانشمندان دانسته است. در واقع نویسنده بیان می&zwnj;کند که هندسه&zwnj;دانان برای حل مسائل مربوط به معماری راه&zwnj;حل&zwnj;هایی آسان&zwnj;تر و کاربردی&zwnj;تر برای معماران فراهم می&zwnj;کردند، دانشی ملموس&zwnj;تر برای سازنده بنا. نگارنده مقاله در مقالۀ دیگری این شیوه را شیوه &laquo;copy and paste&raquo; نام می&zwnj;نهد چرا که صنعتگر در این مرحله نیازی به آموزش هندسه نظری چون مهندسان نداشته و فقط به محصول نهایی آن و کاربرد آن می&zwnj;اندیشد و از آن بهره می&zwnj;جوید.<br />مبحث جالب دیگر نگارش بخشی از کتابی است که ابوالوفا برای معماران می&zwnj;نویسد با هدف کمک به آنها در ترکیب و تجزیۀ مربع&zwnj;ها که به گونه&zwnj;ای اساس طرح&zwnj;های هندسی در معماری اسلامی بوده است. در باب ساز و کار معماری و ساخت بنا، وجود مجالسی برای حل مسائل مربوط به هندسه کاربردی و تلاش مهندسان برای ملموس ساختن و قابل درک کردن هندسه برای معماران از اهمیت خاصی برخوردار است. در واقع به صورت غیرمستقیم وجود چنین مجالسی دلالت بر گفتگو و تبادل نظر دو طرفه میان اهل عمل و اهل علم و شناخت دوسویه بین آنها دارد و زنجیره&zwnj;ای که این دو قطب مهم را به هم پیوند می&zwnj;داده است. همچنین این مجالس اهمیت معماری را در بستر اجتماعی و فرهنگی دوره آشکار می&zwnj;کند؛ چنان که مجالسی به صورت ویژه برای حل مسائل هندسی مرتبط با معماری برگزار می&zwnj;شود (به احتمال زیاد برای ساخت بناهایی که دولت بانی آنها بوده است)، تلاش برای کاربردی کردن هندسه و گشودن راهی برای حضور علم جدید در فضای زندگی.<br />گرچه پرسش&zwnj;های بسیاری در این زمینه مطرح هستند که فقط با رجوع به چنین مقاله&zwnj;هایی پاسخ داده نمی&zwnj;شوند؛ ولی به نظر بنده نکاتی از این دست، برگرفته از چنین شواهدی در این مقاله، می&zwnj;تواند زمینه&zwnj;ای برای فهم ما به دنیای معماری گذشتگان بگسترد.</div>
<div dir="ltr"><br />Ozdural, Alpay, (1995). &ldquo;Omar Khayyam, Mathematicians, and &ldquo;Conversazioni&rdquo; with Artisans&rdquo;, <em>Journal of the Society of Architectural Historians,</em> Vol.54, No.1, pp.54-71.</div>
<p>&nbsp;</p>
</div>