--- 
title: "زندانِ مرغ هوا : ده روز اول" 
authors: tabatabaei 
types: blog 
featured: false
slug: SfKDF 
--- 
<p>روایت&zwnj;های مختلفی از روزهای آخر زندگی شیخ شهاب&zwnj;الدین یحیی بن حبش بن امیرک سهروردی، شیخ اشراق یا شیخ شهید موجود است. برخی گویند او را از بلندی&zwnj;ای به پایین پرتاب کردند، بعضی معتقدند مصلوبش کردند و بعد در پوست الاغی سوزاندند و بعضی دیگر گویند که او را در زندان یا خانه&zwnj;اش حبس کردند تا از گرسنگی مرد و آن جای را حبس&zwnj;الدم خوانند. من از میان آن&zwnj;ها روایتِ شهرزوری را برگزیدم که به نظرم امکان&zwnj;های بیشتری برای اندیشیدن دربارۀ مکان و معماری در افق زندگی و&nbsp;آثار این آزادمردِ فرهنگ سرزمینمان داشت.</p>
<p><strong>روز اول</strong></p>
<p>امروز که پیش ما آمد، چندان حال و روز خوشی نداشت. زخمی و رنجور بود.کتکش زده بودند. شکنجه شده&zwnj;بود و کسی با این همه خون و کبودی بر صورتش نمی&zwnj;توانست دریابد که او همان جوانی است که چندی پیش تمام علما و فقهای شهر را مجذوب خود کرد. اوکه چون نامش لحظه&zwnj;ای در آسمانِ شهر درخشید. پرتش کردند و از بالای پله&zwnj;های دوارِ زندان با سر به زمین خورد.&nbsp; این پاسبان&zwnj;ها نمی&zwnj;دانند چه آسمانی را این&zwnj;گونه وحشیانه به زمین می&zwnj;زنند.</p>
<p><strong>روز دوم</strong></p>
<p>او هنوز بی&zwnj;هوش است. حرکت نمی&zwnj;کند. اما گاهی انگشتان دست&zwnj;هایش را تکان می&zwnj;دهد. انگار خوابی می&zwnj;بیند. صورتش چسبیده&zwnj;است به کف سرد و سنگی زندان.</p>
<p><strong>روز سوم</strong></p>
<p>ملک ظاهر&nbsp; به زندان آمد. زندان&zwnj;بانانی که شیخ را کتک زده بودند را خواست. بسیار خشمگین بود و التماسشان کارگر نیافتاد. هر دو را بیرون شهر پیش اردوی سربازان فرستاد . لشگریانی که کمی دورتر از دروازه&zwnj;های حلب مستقر بودند. جنگ تازه آرام گرفته&zwnj;بود و پدرِ او صلاح&zwnj;الدین توانسته بود قهرمانانه تمام شام را از چنگ صلیبیون برهاند. احتمالاً دیگر خطری تهدیدشان نمی&zwnj;کرد. ظاهر فقط نمی&zwnj;خواست باز روی این دیوصفتان را ببیند. کوزۀ آبی برای شیخ برد و خودش کمی بر دهانش ریخت. ساعتی بعد بازگشت. شیخ قوت گرفت و به هوش آمد. ملک گفت : &laquo;شیخ شهاب&zwnj;الدین به تو گفتم تا هر زمان که می&zwnj;خواهی از فلسفه و اشراق بگویی و وصف عوالم بالا کنی. اما چه کار با زمین داشتی؟ چرا پا در کفش علمای شهر کردی؟ زین&zwnj;الدین عبدالملک و برادرش مجدالدین ظاهر نامه&zwnj;ای به پدرم نوشته&zwnj;اند و تو را ملحد خوانده&zwnj;اند. این اشراق در فقه دیگر چه بود که گفتی؟ می&zwnj;دانم که خود را عالم این علم می&zwnj;دانی و برتر از همۀ آنان، ولی مگر نمی&zwnj;دانی که این جماعت سقف معیشت خود را بر این دانش زده&zwnj;اند و خانه&zwnj;هایشان را به این نام آباد کرده&zwnj;اند؟ پدرم صلاح&zwnj;الدین رابطۀ خوبی با آنان دارد و جبهه&zwnj;های جنگ با کفار را با حمایت آنان پر کرد. این&zwnj;ها از اعتبار بیافتند کار امیر تمام است و صلیبیون تمام&nbsp; شامات را خواهند گرفت. کاش مرا در این بیچارگی نمی&zwnj;گذاشتی&raquo;.</p>
<p>شیخ زیر لب و آرام گفت :&laquo; ظاهر، حق نه برای معیشت اینان است و نه جنگ پدرِ تو با مسیحیان. من نور را به هیچ مطاعی نمی فروشم. اینان بازرگانند&raquo;.</p>
<p>ظاهر گفت :&laquo; آری فقط این&zwnj;ها نیستند. بازرگانان و ثروتمندان هم شکایت تو را پیش او برده&zwnj;اند. مردم می گویند گفته&zwnj;ای تمام این شر از این درهم و دینار است و باید شکل دیگری از داد و ستد یافت. راست است؟ شیخ عقلت را از دست داده&zwnj;ای؟ دیگر قدرتمندی نمانده که تو به منافع&zwnj;اش نتاخته باشی. کاش کمی سیاست داشتی و این ها را به تدریج می&zwnj;گفتی. تو علمت بر عقلت افزون است&raquo;.</p>
<p>شیخ گفت :&laquo; چرا باید از گفتن بترسم ملک؟ گفتنِ من حق چه کسی را می&zwnj;گیرد؟ مالِ که را می&zwnj;دزدد؟ خون که را می&zwnj;ریزد؟ خداوند کی بندگان را از گفتن منع کرد که شما مرا به جرمِ سخن در بند کردید؟ حق نگهبانی جز صدق نمی&zwnj;خواهد. او کلمه را شریف ساخت و شما این امر شریف را برای خود در زنجیر کردید&raquo;.</p>
<p>ملک گفت :&laquo; تو به دانش بزرگان شهر اهانت می&zwnj;کنی. نزد عوام بی پروا از اشتباهشان می&zwnj;گویی. تو افکار و خیالاتی را به عوام می&zwnj;آموزی که مخالف منافع شاه و ملک و جنگ است. تو از چیزی می&zwnj;گویی که آن&zwnj;ها خیال وجودش را هم نداشته&zwnj;اند. تو با سخن&zwnj;ات آشوبی در شهر انداختی و این را خدا هم نمی&zwnj;خواهد&raquo;.</p>
<p>شیخ که تا این لحظه نگاهش به زمین بود. سرش را بالا آورد، گردنش را صاف کرد و با نگاه نافذش در چشمان ظاهر نگریست و گفت: &laquo; آیا پدرِ تو خداست؟ &raquo;</p>
<p><strong>روز چهارم:</strong></p>
<p>امروز به غیر از زمان خوردن و خفتنِ اندکش، یا در نماز بود و یا چون صوفیان در کنجی نشسته بود و زیر لب ذکر می&zwnj;خواند. در و دیوار چیز دیگری نشنیدند. گویا مناجاتی بود. لا به لای کلماتش &laquo;یا نور کل نور&raquo; را بارها شنیدیم. غیر از این ندانستیم که چه می&zwnj;گوید.</p>
<p>امروز او بسیار از ما دور بود. کسی به سراغش نرفت. تنهایی&zwnj;اش را با هیچ کداممان قسمت نکرد. در خودش بود. به گوشه&zwnj;ای خزیده بود. فقط وقتی کمی نور از روزن کوچک سقف به داخل افتاد گویا ما را دید. مستقیم در چشمانمان نگاه کرد. خود را در روشنی نه چندان زیاد روزنِ حبس&zwnj;الدم رساند و آن&zwnj;جا مناجاتش را ادامه داد. مطمئن نیستیم اما کسی گفت که نقشی از&nbsp; آسمان را دیده است که&nbsp; بعد از سجدۀ شیخ بر آن&zwnj;جا، روی زمین افتاد. ما حرفش را باور نکردیم.</p>
<p><strong>روز پنجم:</strong></p>
<p>ملک ظاهر پس از نماز صبح به زندان آمد. بسیار آرام و شمرده بر پله&zwnj;ها قدم زد. آنقدر آرام که گویا نمی&zwnj;خواست هیچ وقت به پایین برسد. چندبار به بالابرگشت و دوباره پایین آمد. وقتی رسید شیخ مشغول ذکر بود. ملک کوتاه سخن گفت: &laquo; شیخ شهاب&zwnj;الدین، پدرم از اردوی سپاهیان پیغام فرستاد که اگر تو را نکشم من را عزل می&zwnj;کند. نوشت که اگر حمایت بزرگان را از دست دهد دیگر حلب و شام باقی نخواهد ماند و صلیبیون باز خواهند گشت و در این وقتِ سخت هیچ راه دیگری نیست. من نپذیرفتم و گفتم امیری را به چنین بهایی نمی&zwnj;خواهم. بدون ما هم شام مقصد خود را خواهد یافت. پیغام دیگری داد که اگر بفهمد فراری&zwnj;ات داده&zwnj;ام پس از عزل مرا هم خواهد کشت. بزرگان شهر به او گفته&zwnj;اند تو هرجا بروی آن&zwnj;جا را پر از فتنه خواهی کرد و دهانت را نخواهی بست. اینبار کوتاه نوشت: &laquo; این جوان کشتنی است. اورا بکش و رها مکن&raquo;. کاش می&zwnj;توانستم نپذیرم&raquo;.</p>
<p>شیخ که در میانۀ حبس&zwnj;الدم نشسته بود سرش را هم بلند نکرد. آرام گفت : &laquo; هر چه خدا بخواهد همان خواهد شد. اگر وقت مرگ است می&zwnj;خواهم آنگونه به دیدار محبوبم بروم که آن&zwnj;چه از درد و رنج بر من رفت را همین جا با او گفته باشم و شکایتی نماند. دیگر کسی را پیش من نفرست. خودت هم نیا. نه آبی می&zwnj;خواهم و نه غذایی. همین یک کوزۀ آب کافی است. چهل روز دیگر بیا و آن چه می&zwnj;خواهی را ببر&raquo;.</p>
<p><strong>روز ششم:</strong></p>
<p>امروز پیش از نماز صبح کمی آب نوشید. چندی در حبس&zwnj;الدم قدم زد. دور تا دور فقط دیوارها بودند. درِ کوچک چوبی و سنگین و روزنی هم در سقف. همین بودیم ما. همان جایی که نور روزن می&zwnj;افتاد نشست. نماز خواند و ذکر گفت. باز ایستاد. قدم زد. آرام به سمت دیوار شرقی رفت. دستِ نوازشی بر او کشید. اشکی ریخت و گفت :&laquo; بدا به حال تو دیوار، بدا به حال تو سنگ. می&zwnj;توانستی چه&zwnj;ها ببینی و چه دیدی. می&zwnj;توانستی چه زندگی&zwnj;ها بسازی و چه ظلم&zwnj;ها که بر تو نرفت. نترس. با من غریبی نکن. سخن بگو. بیا و هم&zwnj;دم و هم&zwnj;سفر من باش. حقِ تو این محنت&zwnj;سرا نیست. بیا تا به تو نشان دهم آن&zwnj;چه می&zwnj;توانستی باشی را. با همۀ شما هستم.&raquo; دانستیم که با ماست.</p>
<p><strong>روز هفتم:</strong></p>
<p>ما اجازه نداشتیم با کسی سخن بگوییم. می&zwnj;دانستیم ما را می&zwnj;بیند و با ما سخن می&zwnj;گوید. اول باورمان نمی&zwnj;شد. تا امروز کسی اینقدر راحت با ما حرف نزده بود. بعضی زندانیان از درد و تنهایی دیوانه می&zwnj;شدند و چیزهایی به ما می&zwnj;گفتند. اما فقط خطابشان به ما بود و همه به حال خود گرفتار بودند. زاری می&zwnj;کردند. می&zwnj;شکستند. اما او از روز اول می&zwnj;دانست که ما هم آن&zwnj;جا هستیم و صدایش را می&zwnj;شنویم. وقتی با خودش می&zwnj;نشست خوش بود. یاد ما که می&zwnj;کرد و با ما که سخن می&zwnj;گفت، غمگین می&zwnj;شد. مدام می&zwnj;گفت &laquo; حق شما این نیست&raquo;. امروز ظهر که نور از روزن سقف به داخل آمد، سرش را بالا کرد و گفت: &laquo; دوست من، چه خوب که تو هم اینجایی. اگر نبودی ممکن بود من هم تاب نیاورم و دهانم به شکایت پیش&nbsp;دوست باز شود&raquo;. روزنِ سقف قانون را شکست و بندهایش را رها کرد و به او لبخند زد. شهاب&zwnj;الدین هم خنده&zwnj;ای کرد. کفِ سرد و سنگیِ اتاق که این را دید آهی کشید. شیخ دستی بر او کشید و گویی زنگار سالیان درازش را صیقل داد. از همان&zwnj;جا شروع شد آینه شدنمان. کمی بعد تمام کف آینه بود. روزن برای اولین بار تصویرِ خودش را بر صورتِ کف دید و از شوقِ او حبس&zwnj;الدم پر از نور شد. همه آینه شدیم و خود را در روی یکدیگر دیدیم. سقف و کف با کمی از نقش آسمان. فقط دیوار شرقی هنوز سنگی و سیاه مانده بود. شهاب&zwnj;الدین بلند شد و پیش او رفت. آرام به او چیزی گفت. ما نشنیدیم. دیوار به بیرون باز شد و پیش رویمان دشتی سبز با تپه&zwnj;ها و چمنزارهای وسیع پیدا شد. دشتی که در دوردست&zwnj;هایش هشت کوه دیده می&zwnj;شد و نور بسیاری از پشت کوه&zwnj;ها به آسمان می&zwnj;رفت. شیخ گفت اگر بخواهید می&zwnj;توانیم چند روز دیگر به آن&zwnj;جا برویم. کافی&zwnj;است بخواهید و پریدن بیاموزید.</p>
<p><strong>روز هشتم:</strong></p>
<p>همگی از چیزی که روز پیش دیده بودیم متعجب بودیم. باورمان نمی&zwnj;شد که پس از این همه سال تماشای قتل و رنج و شکنجۀ مردمان، به ناگهان چنین سرزمین زیبایی را در کنار خود یافته باشیم. دیوار غربی معتقد بود خواب دیده&zwnj;ایم. اما مگر خوابِ جمعی هم ممکن است؟ با این که هرگز تجربه&zwnj;ای چنین لذت&zwnj;بخش را از سر نگذرانده بودیم جرئت نداشتیم باز با او حرف بزنیم.&nbsp; او هم ساکت بود و دیگر کاری به ما نداشت.</p>
<p><strong>روز نهم:</strong></p>
<p>ما همچنان نمی&zwnj;دانستیم چه باید کرد. شب هنگام که شهاب&zwnj;الدین خوابید، سقف گفت :&laquo; دوستان ما از که می&zwnj;ترسیم؟ این قانونی که سال&zwnj;هاست به آن پایبندیم را چه کسی وضع کرده&zwnj;است؟ &raquo; هیچ کس یادش نبود.</p>
<p><strong>روز دهم:</strong></p>
<p>بالاخره دلیری کردیم و باز با او سخن گفتیم. از او پرسیدیم : &laquo; تو کیستی و چرا اینجایی؟ &raquo; گفت : &laquo; من شهاب&zwnj;الدین هستم. یحیی پسر حبش پسر امیرک اهلِ سهرورد، روستایی حوالی زنجان که نامش به معنای گل سرخ است. در جستجوی دوست و هم&zwnj;صحبتی که با او از آن&zwnj;چه دیده&zwnj;ام بگویم و او به من بیاموزد و راه را نشانم دهد، سال&zwnj;ها سفر کردم. مدتی در مراغه و اصفهان نزد بزرگان انواع علوم را آموختم. به شهرهای بسیاری در آناتولی و دیار بکر رفتم و بازگشتم و با مشایخ تصوف نشست و برخاست کردم. در بیشتر این&zwnj;جاها پس از مدتی مرا آزردند و به استهزا گرفتند. وقتی به این&zwnj;جا رسیدم حاکم&zwnj;اش را پذیرای حقایق یافتم. هرچند آن&zwnj;چه مرا در این&zwnj;جا ماندنی کرد مناظر زیبا و دشت&zwnj;های سبز اطراف حلب بود&raquo;. سپس شعری برایمان خواند:</p>
<p>ای از غم دیدن رخ&zwnj;ات حیران من</p>
<p>واندر طلب وصل تو سرگردان من</p>
<p>بودن به تو مشکل است نابودن آه</p>
<p>سرگردان من و بی سر و سامان من</p>