--- 
title: "پرویز کجاست؟ یادداشتی بر فیلم «پرویز» و جایگاه مهم «مکان» در آن" 
authors: zarei 
types: blog 
featured: false
slug: FwMza 
--- 
<p>محل زندگی ما یا مکان&zwnj;هایی که گاهی حضور در آنها را تجربه می&zwnj;کنیم، چیزهایی هستند که کمابیش آنها را می&zwnj;شناسیم. منظورم نه شناخت دقیقِ عالمانه، که شناختی از ویژگی&zwnj;های هر مکان است که تصویر کلی آن را در ذهنمان شکل می&zwnj;دهد. شهرکی که خانه&zwnj;ای در آن اجاره کرده&zwnj;ایم، اتاق کوچکی که هر روز چند ساعت در آن کار می&zwnj;کنیم یا خیابان کم&zwnj;عرضی که به خانه دوستمان ختم می&zwnj;شود، هرکدام چیزهایی را تداعی می&zwnj;کنند و معنایی در ذهنمان می&zwnj;سازند. در این میان بعضی معناها کلی&zwnj;ترند؛ چنانکه می&zwnj;توانیم آنها را با دیگران در میان بگذاریم و چیزهای دیگری را با توجه به آنها درک کنیم. در واقع حضور فراوان معماری در زندگی فردی و اجتماعی، و آشنایی نسبی ما با تداعی&zwnj;ها و معناهای آن، سبب شده برخی متفکران آن را همچون مصداق یا نماد به کار گیرند و آثار خود را با تکیه بر آن فهم&zwnj;پذیر کنند. هنرمند یا متفکر تیزبین می&zwnj;داند که معماری کاسه&zwnj;ای تهی نیست که رویدادی در آن ظاهر شود و از میان برود؛ بلکه چیزی است که رویداد در آن معنایی خاص می&zwnj;یابد و مخاطب نیز در مواجهه با آن، رویداد را به صورتی خاص دریافت می&zwnj;کند. بسیاری از هنرمندان تیزبین نیز با توجه به همین ویژگی، معماری و فضا را هوشمندانه در آثارخود به کار گرفته&zwnj;اند و با تکیه بر آن سخنی دقیق&zwnj;تر گفته&zwnj;اند یا اثری زیباتر خلق کرده&zwnj;اند. چندی پیش با یکی از چنین آثاری مواجه شدم: فیلم پرویز، ساخته مجید برزگر. پرویز نمونه بسیار خوبی برای بررسی جایگاه مکان و معماری در یک اثر هنری است. امیدوارم فیلم را دیده باشید تا متن را راحتتر و بهتر بخوانید؛ اما به هر حال می&zwnj;کوشم توصیفم به قدر کافی روشن باشد تا ابهام کمتری باقی بماند:</p>
<p>پرویز روایت فردی غیرعادی است که در آستانه پنجاه سالگی در خانه پدرش زندگی می&zwnj;کند. او با پدر و با همسایگان روابطی دارد و به نوع خاصی از زندگی روزانه عادت کرده است. اما اتفاقی نه چندان غریب سبب می&zwnj;شود او علی&zwnj;رغم میلش خانه پدری را ترک کند و مجبور به سکونت در جای دیگری شود. از این پس رابطه پرویز با دیگران و با محیط اطرافش تغییر می&zwnj;کند؛ چنانکه او مجبور است رویدادهای نوی را تجربه کند، تصمیم&zwnj;های تازه&zwnj;ای بگیرد و در فضایی جدید، دوباره خود را پیدا کند. با این توضیح می&zwnj;خواهم به دو پرسش درباره این اثر هنری پاسخ دهم تا جایگاه مکان در آن مشخص&zwnj;تر شود:<br />۱. موقعیت شخصیت اصلی داستان چرا و چگونه تغییر می&zwnj;کند؟</p>
<p>۲. کارگردان چگونه مصداق&zwnj;های مکانی را به کار می&zwnj;گیرد تا روند تغییر را نشان دهد؟</p>
<p>فیلم پرویز بر مفهومی کلی استوار است که ترجیح می&zwnj;دهم آن را &laquo;منفعت&raquo; بنامم. کارگردانِ اثر روابط انسانی را بر منفعت استوار می&zwnj;داند و معتقد است جایگاه انسان&zwnj;ها در جامعه بر اساس سود و زیان شکل می&zwnj;گرد. شخص اول این فیلم مردی &laquo;غیرعادی&raquo; است. نشانه&zwnj;اش اینکه به طرز مشخصی چاق است، بر خلاف انتظار و خارج از عرف، بزرگسالی را در تجرد سپری کرده، کارِ مشخصی ندارد و در آستانه پنجاه سالگی هنوز در خانه پدرش زندگی می&zwnj;کند. در نگاه اول نیز چنین به نظر می&zwnj;رسد که پرویز رابطه درستی با پدرش و با دیگران ندارد؛ اما با گذر از بخش ابتدایی فیلم متوجه می&zwnj;شویم که اطرافیانْ این موجود غیرعادی را در جامعه کوچکشان پذیرفته&zwnj;اند. آنها گاه و بیگاه غر و لند می&zwnj;کنند، او را بابت متفاوت بودن به سخره می&zwnj;گیرند و می&zwnj;کوشند نصیحتش کنند؛ اما به کمک هوشمندی کارگردان بیننده به خوبی آگاه می&zwnj;شود که همه به نوعی با پرویز در ارتباطند و با او به فعالیت مشغولند. چرا؟ چون او علی&zwnj;رغم غیرعادی بودن می&zwnj;تواند به آنها سود برساند. پرویز می&zwnj;تواند برای پدرش خانه&zwnj;داری کند، می&zwnj;تواند به همسایگان کمک کنند و می&zwnj;تواند بخش&zwnj;هایی از ساختمان محل زندگیش را سر و سامان دهد؛ بی&zwnj;آنکه فعالیتش در نگاه دیگران ارزشی خاص داشته باشد یا کار بزرگی به نظر آید. پرویز تا اینجای ماجرا به شکلی با بقیه اعضای اجتماع در ارتباط است. در واقع گویی همه اعضای آن جامعه کوچک با ویژگی&zwnj;های متفاوت او کنار آمده&zwnj;اند و علی&zwnj;رغم میلشان او را تحمل می&zwnj;کنند. پرویزِ غیرعادی در همان ساختار سفت و سخت جا افتاده است و با هزینه کم به افراد زیادی سود می&zwnj;رساند؛ به فردی که در خشکشویی به کمک نیاز دارد، به پدر و مادرهایی که خود نمی&zwnj;توانند بچه&zwnj;هایشان را به مدرسه ببرند و به پدرش که مجرد است و به تنهایی از عهده کارهای خانه بر نمی&zwnj;آید. اما تغییری غیرمنتظره سبب می&zwnj;شود جایگاه پرویز به خطر بیفتد و غیرعادی بودنش نمایان شود. اتفاق بسیار ساده است: پرویز نمی&zwnj;تواند در خانه پدرش زندگی کند، چون پدر ترجیح می&zwnj;دهد به جای او، همسر جدیدش را به خانه بیاورد و منفعت تازه&zwnj;ای کسب کند. اما پیامد این تغییر بیش از انتظار پیچیده می&zwnj;شود: پرویز که دیگر نمی&zwnj;تواند در خانه پدری زندگی کند، رابطه&zwnj;اش را با افراد آن محله از دست می&zwnj;دهد و دیگر نمی&zwnj;تواند همچون گذشته منفعتی به آنها برساند. بنا بر این جایگاه او به کلی تغییر می&zwnj;کند و همین تغییر او را به بیرون از دایره افراد عادی و محترم می&zwnj;کشاند. این تغییر محور اصلی ماجرایی است که کارگردان برای فهم&zwnj;پذیر کردنش، به مصداق&zwnj;های مکانی تکیه می&zwnj;کند. تأمل در این نقطه نشان می&zwnj;دهد که همه تداوم&zwnj;ها و تغییرهای بعدی نیز در این فیلم، مکان مخصوص به خود را دارند. کارگردان برای عمق بخشیدن به روایت، در نخستین مرتبه رویدادهای فیلم را در دو فضای کلیِ &laquo;درون و بیرون&raquo; جای داده و در مرتبه بعد با معرفی مصداق&zwnj;های مکانی&zwnj;ای چون &laquo;مجتمع مسکونی&raquo; و &laquo;پاساژ&raquo; و &laquo;خیابان&raquo;، هر رویداد مهم را در ظرفی خاص جای داده است. افراد عادی و محترمی چون پدر و همسایگانِ پرویز همگی به &laquo;درون&raquo; تعلق دارند، اما افراد سردرگم و بزهکار و نادرست همگی بیرون از دایره ایستاده&zwnj;اند. پرویز نیز به مثابه شخص اول داستان قرار است از درون طرد شود و جایگاه خود را در بیرون پیدا کند.</p>
<p><strong>مجتمع مسکونی</strong></p>
<p>نخستین مکان مهم در این فیلم یک مجتمع مسکونی است. مکانی محدود با مرزهای مشخص و قوانین خاص که افرادی کمابیش مشابه و عادی در آن ساکنند. معماریِ صاف و منظم خانه&zwnj;ها، محدودیت مسیرها و تنوع کمِ فضاها ویژگی&zwnj;هایی است که نشان می&zwnj;دهد این مکان به درستی انتخاب شده. افراد درون این جامعه کوچک، می&zwnj;خواهند خود را شهروندانی سالم و سر به راه تلقی کنند و دنیا را به اندازه مرزهای محل زندگیشان کوچک ببینند. حتی کسب و کار نیز در درون مجتمع اتفاق می&zwnj;افتد و افراد کمتر نیاز دارند از شهر و زندگی باقی ساکنان آن آگاه باشند. هر چیزی که متعلق به این مجتمع نباشد، غیرعادی و بیرونی تلقی می&zwnj;شود و محل حضور افرادِ کم&zwnj;ارزش&zwnj;تر است. کارگردان نشان می&zwnj;دهد که اگر اتفاق ناخوشایندی بیفتند ساکنانْ مردمِ بیرون از مرز را مقصر می&zwnj;دانند. او همچنین در جای مهم&zwnj;تری نشان می&zwnj;دهد که به محض خروج پرویز از مرزِ مجتمع، غیرعادی بودنِ او نمایان می&zwnj;شود و اعتماد به او از بین می&zwnj;رود. بنا بر این مجتمع مسکونی -به مثابه مکان معناداری که با دقت فراوان انتخاب شده- جایگاه انسانهای عادی و قابل اعتماد است. جایگاهی کوچک و محدود به خود، که ساکنانش علاقه&zwnj;ای ندارد بدانند بیرون از آن چه روابطی حاکم است. حتی پدر پرویز که بیرون از این فضا خانه جدیدی برای پسرش اجاره کرده، محله و ویژگی&zwnj;های آن خانه جدید را مطلقاً نمی&zwnj;شناسد و آن را جایی متعلق به انسانهای نادر و نادرست تصور می&zwnj;کند. پرویز از درون چنین ساختاری طرد می&zwnj;شود و قرار است خود را در مکان&zwnj;هایی غریب، در قامت انسانی جدید کشف کند.</p>
<p><strong>شهرِ بی&zwnj;سامان</strong></p>
<p>طردشدن و خروج پرویز به یکباره اتفاق نمی&zwnj;افتد. در واقع کارگردان نقطه مهم تغییر را به حال خود رها نمی&zwnj;کند و با اشاره&zwnj;ای - هرچند کوتاه- می&zwnj;کوشد مسیری مناسبی برای طرد و تغییر پرویز رسم کند. پس از خروج اجباری پرویز از مجتمع مسکونی و جامعه امن، تصویر او را در&nbsp; شهر می&zwnj;بینیم. او در خیابان راه می&zwnj;رود و می&zwnj;خواهد نخستین جرمش را به مثابه فردی غیرعادی مرتکب شود. تلاش پرویز برای کشتن یک کودک در خیابان ناقص می&zwnj;ماند، زیرا او هنوز به طور کامل وارد ساختار بیرونی نشده و همچنان در مسیرِ خروج به سر می&zwnj;برد. عرصه سردرگمی پرویز برای لغزیدن به سوی پلیدی، شلوغی خیابان و وسعت هولناک شهر است که کارگردان آن را در اتوبان و روی یک پل به تصویر می&zwnj;کشد. او تا آن هنگام که در خیابان پرسه می&zwnj;زند و روی پلِ بزرگ و هولناک شهر می&zwnj;ایستد، گیج است و راه جدید زندگی را پیدا نکرده؛ اما به تدریج یاد می&zwnj;گیرد مانند طردشده&zwnj;ها رفتار کند و خود را متعلق به جایی بداند که جامعه امن ابتدایی آن را پلید و زشت می&zwnj;خواند.</p>
<p><strong>نظم جدید در ناکجاآباد</strong></p>
<p>مواجهه ما و پرویز با بیرونِ ساختار امن از این پس آغاز می&zwnj;شود و کارگردان چند مصداق برای توصیف آن به دست می&zwnj;دهد: &laquo;خانه&zwnj;ای در انزوا&raquo;، &laquo;همسایگیِ بیوه&zwnj;زن&raquo; و &laquo;زاغه&zwnj;نشینی در بازار&raquo;. هر سه مصداق، مکان&zwnj;هایی هستند که پرویز در آنها شخصیت جدید و مطرود خود را پیدا می&zwnj;کند. خانه جدید، جایِ تنهایی اوست. خانه&zwnj;ای عجیب که از وسایل عادی زنگی تهی است، در و دیواری خام و بی&zwnj;حال دارد و مدام از متروک بودنِ خود خبر می&zwnj;دهد. پرویز در چنین مکانی فرصت خیال&zwnj;پردازی و اندیشیدن به گذشته را می&zwnj;یابد و خانه را پناهگاهی برای ریختن طرح&zwnj;های بزهکارانه می&zwnj;بیند. او در همین فضا که در و دیوار رنگ&zwnj;پریده و فضای تهی&zwnj;اش از انزوای هولناک او خبر می&zwnj;دهد، در می&zwnj;یابد که از مکان قبلی جدا شده و از این پس فقط می&zwnj;تواند به صورت فردی پلید و خطاکار با جامعه امن ارتباط برقرار کند. اما ویژگی جالب این خانه جدید پنجره&zwnj;ای است که به محل زندگی بیوه&zwnj;زنی باز می&zwnj;شود. همسایگی پرویز با این زن امکان ارتباطی را برای او مهیا می&zwnj;کند که در جایگاه قبلی&zwnj;اش از آن دور شده بود. او که به سبب غیرعادی بودن در موقعیت قبلی نتوانسته بود معشوقی بیابد، اکنون این کنش را به صورت یک عمل خلاف عرف و زیر پرچم ارتباطی غیراخلاقی تجربه می&zwnj;کند؛ زیرا اکنون در جایی ایستاده که رفتارِ عادی، رفتار طردشدگان است. زن همسایه او نیز به علت نوع رایجی از غیرعادی بودن، از جامعه امن طرد شده و ارتباطهایی خارج از عرف دارد. بنا بر این پنجره که در تصور افراد عادی باید به بیرون باز شود، در اینجا مسیری برای ارتباط غیراخلاقی است و از روابط&nbsp; پیچیده و پنهان درون جامعه طردشدگان خبر می&zwnj;دهد. خانه پرویز رو به کوچه و خیابان بسته است اما به خانه همسایه&zwnj;اش دید دارد و امکان کاری مخفیانه را برای او مهیا می&zwnj;کند. در روند فیلم می&zwnj;بینیم که پرویز در جایی مشغول به کار می&zwnj;شود. نگهبانی از مغازه&zwnj;های یک پاساژ در هنگام تعطیلی شبانه، او را در میان گروه دیگری از طردشدگان قرار می&zwnj;دهد. پرویز در این جایگاه، در میان کسانی کار می&zwnj;کند که با محل کسب افراد عادی در ارتباطند اما مشخصاً در حاشیه آن قرار دارند و فقط شبها از سود و سرمایه دیگران مراقبت می&zwnj;کنند. گرچه این انتخاب از سوی کارگردان نمادین&zwnj;تر از گزینش&zwnj;های قبلی اوست، اما باز هم توصیف مهمی از وضعیت پرویز و روند جای گرفتن او در مقام یک طردشده به دست می&zwnj;دهد. فضای نسبتاً مجلل پاساژ تضادی عجیب با وضع و حال پرویز دارد. مغازه&zwnj;های قفل&zwnj;شده و اجناسی که دور از او قرار گرفته&zwnj;اند، همراه با سکوت ترس&zwnj;آور فضا به خوبی رابطه پرویز طردشده را با جامعه امن قبلی نشان می&zwnj;دهد. پرویز تماشاگر شبانه&zwnj;ای است که خود دیده نمی&zwnj;شود و به حساب نمی&zwnj;آید، اما در رابطه&zwnj;ای جدید با جامعه عادی قرار گرفته است. البته او در ابتدای نشستن در این جایگاه، ویژگی&zwnj;های رفتار معمول را نمی&zwnj;شناسد، اما اطرافیانِ طردشده او در اینجا نیز نمی&zwnj;خواهند یا نمی&zwnj;توانند عادی رفتار کنند و ارتباطی درست با یکدیگر بسازند. پیرمرد همکار او فردی غیرعادی و طردشده است؛ چنانکه از کودکی مجبور بوده کار کند و در همین روندْ حقه&zwnj;بازی و راه و رسم صحیح جا افتادن در طردشدگی را آموخته است. مرد جوانِ همراه او نیز -که در ظاهر عادی&zwnj;تر جلوه می&zwnj;کند- در واقع فردی است که در جامعه امن نتوانسته&nbsp; به اندازه کافی محکم باشد و حق خود را بگیرد. بنا بر این او هم به نوعی دیگر طرد شده و اکنون در این مکان حاشیه&zwnj;ای زندگی نامطمئنی دارد. پرویز نیز در چنین وضعی به تدریج می&zwnj;آموزد که بقای او در مکان&zwnj;های جدید به آموختن حقه&zwnj;ها و رسوم معمول طردشدگی وابسته است. او به سبب قرار گرفتن در مکان&zwnj;هایی که جامعه عادی آنها را &laquo;بیرونی&raquo; تلقی می&zwnj;کند، مجبور می&zwnj;شود غیرعادی بودنش را بپذیرد و خود را به طور کامل با جامعه&zwnj;ای در هم ریخته هماهنگ کند.</p>
<p>در این فیلم، چنانکه گفتیم موقعیت پرویز از آن رو تغییر می&zwnj;کند که رابطه&zwnj;اش با افراد عادی و ساکنان جامعه امن دگرگون شده است. رابطه&zwnj;ای که بیش از هرچیز بر منفعت استوار است و به دست پنهان آن هدایت می&zwnj;شود. اما کارگردان که ابزار به تصویرکشیدن فضا و مکان را در اختیار دارد، می&zwnj;کوشد مکان&zwnj;های گوناگون را وارد قصه کند تا بیننده درک بهتری از تغییر و تحول پرویز به دست آورد. در واقع او کل ماجرا را در چند مکان مختلف چیده است تا تصویری واقعی و معنادار از موقعیت پرویز و تحولات زندگی او به دست دهد. البته این مکان&zwnj;ها حیثیت&zwnj;های مختلف داشتند و همواره هم&zwnj;ارزش نبودند؛ چنانکه گاهی عمل کارگردان را با تکیه بر برخی عناصر معماری خواندیم و گاهی مجبور شدیم معناهای کلی&zwnj;تری را در نظر آوریم. اما به هر حال پرویز نمونه جالبی است از به کارگیری هوشمندانه مکان در یک اثر هنری. نمونه&zwnj;ای که می&zwnj;توان بهتر و منظم&zwnj;تر آن را بررسی کرد و در آینده روش دقیق&zwnj;تری برای خوانش موارد مشابه آن به دست آورد.</p>