--- 
title: "تأثیر سدسازی بر سرنوشت میراث فرهنگی (آثار و محوطه‌های تاریخی)" 
authors: nazari 
types: blog 
tags: میراث فرهنگی,حفاظت از میراث فرهنگی,تخریب میراث فرهنگی,سدسازی,وزارت نیرو,وزارت میراث فرهنگی 
featured: false
slug: RsvG 
--- 
<p style="text-align: justify;">ایران سرزمین کم&zwnj;آبی است. در فلات ایران، بسیاری از زیستگاه&zwnj;ها در درّه&zwnj;ها، دامنۀ کوه&zwnj;ها، و در حاشیۀ منابع آبی مانند رودخانه&zwnj;ها، چشمه&zwnj;ها، برکه&zwnj;ها و قنات&zwnj;ها پدید آمده است. در چند دهۀ گذشته بر روی بسیاری از رودخانه&zwnj;های کوهستانی، سد ساخته شده و این سدسازی&zwnj;ها سبب شده بسیاری از آثار و محوطه&zwnj;های تاریخی زیر آب فرو بروند و دسترسی به آنها دشوار یا غیر ممکن گردد. ایران پس از ترکیه بیشترین میزان فعالیت&zwnj;های سد&zwnj;سازی را در منطقۀ خاورمیانه و شمال آفریقا دارد.<br />دیگر پروژه&zwnj;های عمرانی مانند شهرسازی، راه&zwnj;سازی، پُل&zwnj;سازی و انتقال آب نیز موجب تهدید و تخریب آثار و محوطه&zwnj;های پُرشماری شده است. روند سریع تخریب آثار و محوطه&zwnj;ها موجب شد به پیشنهاد سازمان میراث فرهنگی کشور به منظور حفظ آثار تاریخی، در سال ۱۳۸۴، قانونی در مجلس شورای اسلامی به تصویب رسید. این قانون (مادۀ ۱۱۴ از قانون برنامۀ چهارم توسعه) الزام می&zwnj;کرد که قبل از اجرای هر طرح عمرانی با مقیاس بزرگ، مطالعات لازم به منظور شناسایی و مستندسازی و در صورت لزروم برنامه&zwnj;ریزی برای حفظ آثار تاریخی واقع در محدودۀ طرح انجام شود. طبیعتاً در صورتی که تعداد آثار و محوطه&zwnj;های تاریخی از حدی فراتر می&zwnj;رفت، می&zwnj;باید اجرای طرح متوقف می&zwnj;شد.<br />قانون برنامۀ چهارم توسعه سبب شد که سازمان میراث فرهنگی کشور بر اغلب طرح&zwnj;های عمرانیِ بزرگ&zwnj;مقیاس نظارت داشته باشد. این قانون، صورت دیگری هم داشت و آن این که مجریان طرح&zwnj;های بزرگِ عمرانی به لحاظ فقدان تخصص در زمینۀ شناسایی و مستندسازی آثار و محوطه&zwnj;های تاریخی، ناگزیر مشاوران مورد تأیید سازمان میراث فرهنگی را به کمک می&zwnj;گرفتند و نتایج مطالعات و بررسی&zwnj;ها در اختیار پژوهشکدۀ باستان&zwnj;شناسی قرار می&zwnj;گرفت. این مطالعات نشان می&zwnj;دهند آثار و محوطه&zwnj;های فراوانی در محدودۀ سدها قرار دارد و در صورت ساخته شدن و آبگیری سدها، این آثار &zwnj;زیر آب می&zwnj;روند. راهکار پژوهشکدۀ باستان&zwnj;شناسی برای حفظ این آثار و محوطه&zwnj;ها، حفاریِ اضطراری و نجات&zwnj;بخشی بود. از این رو تعدادی از محوطه&zwnj;های مهم ـ به تشخیص پژوهشکدۀ مذکور ـ توسط باستان&zwnj;شناسان کاوش و آثار به دست آمده به موزه&zwnj;ها انتقال یافت و مابقی آثار و محوطه&zwnj;ها بدون مطالعه و بررسی دقیق برای همیشه زیر آب رفتند.<br />فقدان تخصص لازم در مجریان طرح&zwnj;ها از یک سو و اهرم تأیید و نظارتِ سازمان از سوی دیگر، ماجرا را به این سو کشید که مجریان، انجام مطالعه، بررسی و مستندسازی و حفاری&zwnj;های نجات&zwnj;بخشی آثار واقع در محدوده&zwnj;های مورد نظر را به باستان&zwnj;شناسان مورد تأیید سازمان بسپارند و هزینۀ این فعالیت&zwnj;ها توسط مجری پرداخت شود.<br />بررسی&zwnj;های اجمالی به ما نشان می&zwnj;دهد حفاری&zwnj;هایی که با عنوان نجات&zwnj;بخشی در چند دهۀ گذشته انجام شده، اغلب در حالت اضطرار و کمبود زمان و با عجله صورت گرفته و در موارد متعددی دقت و ملاحظات علمی در آنها رعایت نشده است؛ از این رو این حفاری&zwnj;ها به نوبۀ خود به عاملی برای تخریب، تشویش و نابه&zwnj;سامانی محوطه&zwnj;های تاریخی تبدیل شده است.<br />روند سدسازی همچنان ادامه دارد. بخش&zwnj;هایی از وزارت کنونی میراث فرهنگی (و سازمان سابق) به فعالیت&zwnj;های سدسازی به عنوان منبع درآمد مستقیم و غیرمستقیم چشم دوخته و خو کرده&zwnj;اند. بنابر اطلاعات موجود، تا کنون وزارت/سازمان میراث برای حفظ آثار و محوطه&zwnj;های تاریخی با هیچ یک از طرح&zwnj;های سدسازی مخالفت نکرده و احداث سد را به عنوان ضرورتی اجتناب&zwnj;ناپذیر بر حفظ آثار تاریخی ترجیح داده است. در میان باستان&zwnj;شناسان و کارشناسان مربوطه، چنین توجیهاتی شنیده می&zwnj;شود:<br />عُمر سدها در ایران حداکثر پنجاه سال است. پس از پنجاه سال، این سدها بی&zwnj;استفاده خواهند شد و باستان&zwnj;شناسان آینده موضوعات متعددی برای کاوش و ... خواهند داشت. پس جای نگرانی نیست.</p>
<p style="text-align: justify;">چند نکته:<br />- بسیاری از سدها قبل از تصویب قانون برنامۀ چهارم توسعه ساخته شده است. بنابرین محدودۀ این سدها مطالعه و بررسی نشده است؛<br />- یک پایگاه داده&zwnj;های (دیتابیس) جامع و اختصاصی در این زمینه وجود ندارد. بنابرین بررسی مجدد و شناسایی و مستندسازی و مطالعۀ وضعیت آثار و محوطه&zwnj;های تاریخی واقع در محدودۀ سدهای ساخته شده یا در دست احداث ضرورت دارد.<br />- در مطالعه و مستندسازی محدودۀ تعدادی از سدها، از روش&zwnj;های نوین مستندسازی مانند سنجش از راه دور استفاده نشده است، بنابراین درک درستی از تغییرات عمده در منظر فرهنگی وجود ندارد.<br />- بعضی از این سدها در دست احداث هستند و هنوز آبگیری نشده است. بنابرین در حال حاضر امکان بررسی مجدد و مستندسازی آثار و تکمیل مطالعات وجود دارد.</p>