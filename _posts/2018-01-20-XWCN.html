--- 
title: "پلاسکو: همه مقصریم" 
authors: مجتبی بدیعی 
types: bulletins 
categories: plasco 
tags: پلاسکو,ساختمان پلاسکو,حادثه پلاسکو,نقد اجتماعی معماری,نقد معماری,شهروندی,مدیریت و نگهداری ساختمان,ایمنی ساختمان 
sortOrder: 6 
featured: false
slug: XWCN 
--- 
<p style="text-align: justify;">آسمان&zwnj;خراش جهنّمی&nbsp;یکی از فیلم&zwnj;های ماندگار تاریخ سینماست که اهمیت معماری و دانش فراگیر مهندسی ساختمان را به&zwnj;ویژه در ساختمان&zwnj;های بلندمرتبه به خوبی نشان می&zwnj;دهد. ساختمان هر چه بزرگ&zwnj;تر و پیچیده&zwnj;تر و بلندتر می&zwnj;شود، ضرورت نقش مدیریت و نظارت محوری معماران را علاوه بر طراحی اولیّۀ آن بهتر و بیشتر خاطرنشان می&zwnj;کند. این تنها و تنها معمار است که با کلیّت ساختمان به&zwnj;ویژه ساختمان&zwnj;های بزرگ و پیچیده و بلندمرتبه از ابتدا تا انتها (از طرّاحی تا نازک&zwnj;کاری و نماکاری) همراه است و نمی&zwnj;تواند و نباید که با آن به صورت بخشی و موضعی برخورد نماید. معماران این گونه ساختمان&zwnj;ها به سان کارگردان یک فیلم باید دانش و تجربه و زبان ارتباط با کلیۀ عوامل دست اندر کار یک ساختمان را بلد باشند تا بتوانند آن را راهبری نمایند و ضامن صحت و دقت اجرای طرحشان باشند.</p>
<p style="text-align: justify;">اما ساختمان علاوه بر مراحل طراحی و ساخت، به دو دانش دیگر هم محتاج است: الف-دانش و تجربۀ مدیریت و نگهداری ساختمان در طول مدت عمر و حیات آن؛ ب- دانش بهره&zwnj;برداری درست مالکان و ساکنان از ساختمان به نحوی که آنان بدانند که تنها مالک و صاحب حقوقی فضای در اختیارشان هستند و حق دستکاری و تغییر در تأسیسات و تجهیزات و سازه و نمای عمومی و مشاعات ساختمان را مطلقاً ندارند. پیکرۀ این گونه ساختمان&zwnj;ها به سان یک موجود پیچیده به هم وابسته و در هم تنیده است و هرگونه دستکاری و تغییر موردی و موضعی می&zwnj;تواند عواقب خطرناکی را برای ساختمان در بر داشته باشد و کلیت آن را با مخاطرات جدی روبه&zwnj;رو سازد.<br />آنچه گفته شد عمدتاً وجه درونی ساختمان به لحاظ سخت&zwnj;افزاری و نرم&zwnj;افزاری آن بود. اما این گونه ساختمان&zwnj;ها با وجود بزرگ بودن و پیچیده بودن در مقیاس مدیریت شهری تنها و تنها یک دانه و یک سلول از اندام بدنۀ شهری هستند و خوب و بد عمل کردن سازندگان و مالکان و ساکنان و بهره&zwnj;برداران، نافی مسئولیت خطیر مدیران و مسئولان شهری نیست. مدیران و مسئولان حق ندارند با تخلفات در این گونه ساختمان&zwnj;ها (با هر نیت و انگیزه و توجیه) با مسامحه و سهل&zwnj;انگاری و مماشات برخورد نمایند. و لذا نظارت مستمر بر این گونه ساختمان&zwnj;ها (حتی پس از ساخت و اتمام بنا) یک ضرورت تام و یک وظیفۀ مدیریتی است.<br />پلاسکو متعلق به نسلی از ساختمان&zwnj;های بلندمرتبه است که نمایندۀ ساخت و سازهای جدید در کشوراند. واقعیت آن است که در کشوری با مشخصات ایران، این گونه ساختمان&zwnj;ها قدمت چندانی ندارند. عکس&zwnj;های هوایی ۵۰- ۶۰ سال پیش به خوبی نشان می&zwnj;دهد سیمای عمومی فضایی تهران چگونه بوده است و اکثریت قریب به اتفاق ساختمان&zwnj;های تهران چند طبقه بوده است. لذا عدم رعایت بسیاری از استانداردهای بلندمرتبه&zwnj;سازی در هنگام ساخت این گونه ساختمان&zwnj;ها چندان عجیب و دور از انتظار نیست. در واقع نفس بلندمرتبه&zwnj;سازی به عنوان یکی از نمادهای معماری مدرن آنقدر جذبه داشت که کمتر کسی و نهادی به ضرورت&zwnj;های رعایت نکات ایمنی به ویژه در مواقع بحرانی و وقوع حوادث غیرمترقبه فکر می کرد.<br />اما پلاسکو نمایندۀ یک گروه دیگر از ساختمان&zwnj;ها نیز هست. ساختمانی که پیچیدگی بهره&zwnj;برداری در آن زیاد است. متأسفانه فرهنگ حاکم بر این ساختمان&zwnj;ها به کلی با فرهنگ حاکم بر بازارهای سنتی متفاوت است. انگار ساختمان&zwnj;های جدید با خود فرهنگ جدید به ارمغان می&zwnj;آورند. بازار به عنوان یک نهاد تاریخی و اقتصادی&zwnj;ـ&zwnj;اجتماعی اثرگذار که قلب تپندۀ فعالیت&zwnj;های تجاری&zwnj;ـ&zwnj;تولیدی&zwnj;ـ&zwnj;خدماتی&zwnj;ـ&zwnj;فنی صنوف مختلف بود، آداب و رفتار ویژه&zwnj;ای بر آن حاکم بود و همه موظف و مکلف به رعایت آن بودند. اما گسستی که در این گونه ساختمان&zwnj;های تجاری خدماتی&zwnj;ـ&zwnj;تولیدی نسبت به نهاد بازار سنتی ایجاد شده، خلق و خویی را بر آن حاکم کرده است که نقش اخلاق و سلامت حرفه&zwnj;ای در آن هر روز کم&zwnj;رنگ&zwnj;تر از گذشته شده است. فروش و سود بیشتر آن هم به هر قیمت مهم&zwnj;ترین قانون مبنای عمل عاملان شده است. لذا نگرش عاقبت&zwnj;گرا و آینده&zwnj;نگر و قیامت&zwnj;محور هر روز از مناسبات اقتصادی حاکم بر این گونه مجموعه&zwnj;ها بیشتر و بیشتر رخت بر می&zwnj;بندد و نگرش حداکثر سود در حداقل زمان با حداقل زحمت و کیفیت جانشین آن می&zwnj;شود. در مناسبات بین کارفرمایان و حرفه&zwnj;مندان و کارگران هم، از آن پیوند اخلاقی و انسانی حاکم بر مناسبات سنتی بازار کاسته می&zwnj;شود و فرار از بیمه و مالیات و عوارض به هر قیمت و با هر ترفندی یک رویۀ حاکم می&zwnj;شود و نه تنها این امر مفهوم تخلفی خود را از دست می&zwnj;دهد بلکه یک نوع زرنگی و حواس&zwnj;جمعی ویژه ارزیابی می&zwnj;شود. این است که امنیت شغلی و پایداری و ثبات شغلی نیز به تدریج ارزش و اعتبار خود را از دست می&zwnj;دهد و روزمرگی و باری به هر جهتی فضای غالب و حاکم می&zwnj;شود.</p>
<p style="text-align: justify;">در جامعۀ مدرن بسیاری از نهادها کارکرد و شرایط خاص و ویژه و اضطراری دارند، آتش&zwnj;نشانی از زمرۀ این نهادهاست. آتش&zwnj;نشانی برای مقابله با همین شرایط خاص و پیچیده و بحرانی به وجود آمده است. لذا حمایت از این نهادها و مجهز ساختن آنها به تجهیزات و تأسیسات کارآمد، جزو وظایف مدیریت شهری و شهرداری&zwnj;هاست. متأسفانه در حالی که هزینه&zwnj;های غیرضروری و تشریفاتی و نمایشی بر بسیاری از فعالیت&zwnj;های شهرداری حاکم است، اختصاص منابع لازم و آموزش مستمر، خرید تجهیزات پیشرفته و سازماندهی لازم فضایی و فراگیر برای آتش&zwnj;نشانی به میزان زیادی مورد غفلت واقع شده است.<br />اما شهروندان هم در این میان نقش مؤثر دارند. شهروند آگاه و پرسشگر، مسئولان را پاسخگو می&zwnj;کند. شهروندان باید بدانند چنانچه به حقوق و وظایف خود آگاه و عامل نباشند، نباید انتظار یک شهر خوب و قابل زیست مطلوب را داشته باشند. شهروندان باید بدانند که در مواقع بحران لشگر تماشاچی نباشند و از آن بدتر، مخل عملیات امدادرسانی نشوند. آنچه در جریان پلاسکو اتفاق افتاد برای شهروندان تهرانی نیز نمرۀ خوبی به دنبال نداشت.<br />رسانه&zwnj;ها هم برخورد خوبی با حادثۀ پلاسکو نداشتند. نباید با این گونه اتفاقات سیاسی و جریانی برخورد کرد و آن را اسباب تسویه&zwnj;حساب های سیاسی قرار داد. واقعیت آن است که همۀ ما در این گونه موارد، ضعف&zwnj;های جدّی داریم و فاقد بینش و سیاست&zwnj;گذاری و برنامه&zwnj;ریزی و سازماندهی اجرایی هستیم. بازی با این گونه اتفاقات، فرهنگ خوبی را بر جامعه حاکم نمی&zwnj;کند و سطح عمومی رفتار در جامعه را تنازل می&zwnj;دهد. فرافکنی و همۀ تقصیرات را به گردن طرف مقابل انداختن، رویکرد خوب و کارگشایی نیست.<br />پلاسکو یک حادثۀ تلخ و یک اتفاق ناگوار بود که تمام شد. اما زندگی جریان دارد. آنچه می&zwnj;تواند جریان زندگی را زیبا و تعالی&zwnj;بخش کند، نحوۀ برخورد و عبرت&zwnj;آموزی از این حوادث ناگوار است. گذشته چراغ راه آینده است. بپذیریم همه در پلاسکو (و پلاسکوها) مقصریم. بلندمرتبه&zwnj;سازی در ایران دچار بحران جدی است. نگذاریم سوداگری حاکم بر بلندمرتبه&zwnj;سازی، فاجعۀ پلاسکو را تکرار کند. رفع ابهامات و نواقص قانونی و تقویت دانش و بینش مدیریت شهری و نظارت وسیع و گستردۀ شهروندان و نهادهای مردم&zwnj;محور حداقل وظایف ماست. فاعتبروا یا اولی الابصار... پس عبرت بگیرید ای صاحبان بصیرت.</p>
<p style="text-align: justify;">&nbsp;</p>
<p style="text-align: justify;">*مدرس گروه معماری، دانشکده معماری و شهرسازی دانشگاه شهید بهشتی؛ فعال سیاسی</p>
<p style="text-align: justify;">&nbsp;</p>
<p style="text-align: justify;">.</p>