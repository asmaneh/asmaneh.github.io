--- 
title: "پرسش از فایدۀ تاریخ معماری" 
authors: hodjat 
types: blog 
featured: false
slug: DfWf 
--- 
<p>بسم الله الرحمن الرحیم</p>
<p>پرسش از فایدۀ تاریخ معماری</p>
<p>به&zwnj;کوشش حمید روحی</p>
<p>زمستان ۱۳۹۵، دانشکدۀ معماری و شهرسازی دانشگاه شهید بهشتی</p>
<p>&nbsp;</p>
<p>فایدهٔ تاریخ معماری چیست؟</p>
<p>معماری آیینهٔ خصوصیات انسان است که به صورت کالبدی تجسم پیدا می&zwnj;کند. با زندگی ما انسان&zwnj;ها در هر محیطی، تصویر زندگی ما در آن محیط رسوب می&zwnj;کند و ما اسم این رسوب را معماری می&zwnj;گذاریم. بنابراین معماری هر عصری و هر زمانی در حقیقت گویای کیفیت خواست&zwnj;ها و نیازهای انسان در آن عصر و زمان است. هنگامی که یک قوم یا ملتی در سرزمینی زندگی می&zwnj;کند، در طول زمان، با دو مفهوم درگیر است: یکی مفهوم مکان و دیگری مفهوم زمان. زندگی در یک مکان آورده&zwnj;های خاص آن مکان را به همراه دارد و بتبع خصوصیات یک مکان، زندگی در آنجا را با ایجاباتی همراه می&zwnj;کند. این انسان&zwnj;ها در تعامل با محیط اطراف خود و امکانات آن می&zwnj;آموزند که چگونه به بقاء خود ادامه دهند و چگونه زندگی مطلوب&zwnj;تری داشته باشند. به عبارت دیگر تمرین مداومی می&zwnj;کنند با داشته&zwnj;های محیط اطرافشان برای داشتن یک زندگی بهتر. از حیث زمان نیز با طولانی&zwnj;تر شدن زمان زندگی در محیط، امکان چنین تعامل و تمرینی برای آن&zwnj;ها بیشتر می&zwnj;شود. بنابراین مجموعهٔ معماری در گذشتهٔ ما از ابتدا تا به امروز را می&zwnj;توان آینه&zwnj;ای دانست که در خود کیفیت تعامل انسان ایرانی را در این مکان و در طول زمان تاریخی که مشغول این تجربه بوده است نشان می&zwnj;دهد. بنابراین گنجینه&zwnj;ای ارزشمند را در پشت سر خود داریم که در حقیقت به نحوی گواه بر این است که ما که بودیم. چرا که نشانه&zwnj;های که بودن ما در آن هست و این که بودن در آن تجلی پیدا کرده و در آن منعکس شده است. &nbsp;رفتن به سراغ تاریخ معماری برای این است که پاسخ این پرسش که ما که بودیم را پیدا کنیم. از چه طریق؟ از راه تجلیات عینی که یکی از آنها معماری است، چرا که چیز دیگری برای ما باقی نمانده است. آن چیزی که جاری بوده است یعنی کیفیت وجود خود آدم ها و زندگیشان با رفتن آن&zwnj;ها از بین رفته و تنها آثار آن باقی مانده است. معصوم علیه السلام می&zwnj;فرماید که: آثارنا تدل علینا انظر الی الآثار. آثار ما بر ما دلالت می&zwnj;کند، به آثار ما نگاه کنید. این مطلب مصداقی است بر عملکرد انسان، چرا که او از خود آثاری باقی می&zwnj;گذارد و این آثار تاریخ زندگی او را شکل می&zwnj;دهد. این تاریخ در بسیاری از چیزها مانند زمان، مظاهر فرهنگ و از جمله معماری منعکس است. یکی از عمده ترین مظاهر فرهنگی معماری است چرا که محل تجلی کیفیتِ بودن انسان از ابتدا تا امروز است.</p>
<p>نکتهٔ مهم&zwnj;تر این است که هیچکس برای آنکه ببیند فردا چه می&zwnj;تواند و چه باید بکند، راهی جز شناخت خود ندارد. &nbsp;چرا که تنها بر اساس اینکه که هست می&zwnj;تواند بگوید که چه کسی میتواند باشد یا که باید باشد. بنابراین چنین شناختی از خود وابسته به دانستن تاریخ گذشته خود است. که بودن ما از راه مطالعه&zwnj;کردن تاریخ معماری پیدا می&zwnj;شود. ما از راه مطالعه کردن تاریخ معماری می&zwnj;فهمیم که هستیم. می فهمیم که با این استعدادها و محدودیت&zwnj;ها و علایق و توانایی ها و کاستی&zwnj;ها و فزونی&zwnj;ها و همهٔ این مسائل قابلیت تعقیب چه اهدافی را داریم. به چه مقاصدی می&zwnj;توانیم برسیم. نقاط قوت و ضعف ما چیست. هر موجودی چنانچه بخواهد برای فردا و پس&zwnj;فردا و آینده تصمیم بگیرد اول باید قابلیت&zwnj;های خود را بشناسد و بر اساس این قابلیت&zwnj;ها تصمیم بگیرد. ما برای دانستن این قابلیت&zwnj;ها در پشت سر خود آینه&zwnj;ای چند هزار ساله داریم که منعکس کنندهٔ خصوصیات ما در طول زمان است. با وجود این حماقت بزرگی است اگر انسان این را کنار بگذارد و بگوید که از امروز می&zwnj;خواهم مانند نقطه&zwnj;ای که در وسط کاغذ است به هر جهتی که دلخواهم است حرکت کنم تا به روز باشم و خلاقیت داشته باشم و .... . این&zwnj;ها شعارهای بی&zwnj;ربطی است. تمام خلاقیت و به&zwnj;روز بودن وابسته به شناخت ما از خود و حرکت بر اساس این شناخت است. اگر کسی نزد استادی رفت و آن استاد تشخیص داد که وی استعداد فوق&zwnj;العاده&zwnj;ای در نقاشی دارد می&zwnj;تواند نقاش شود. اگر استاد تشخیص داد که استعداد ورزش دارد می&zwnj;تواند ورزش&zwnj;کار خوبی شود. اما اگر تشخیص داد که او استعداد ورزش دارد ولی آن فرد به نقاشی پرداخت موفقیتی حاصل نمی&zwnj;شود. پس برای کسب موفقیت آن فرد باید بداند که کیست و چه استعدادی دارد این استعداد در تاریخ معماری منعکس است. شما که بودن ما را از کجا می&zwnj;فهمید؟ آیا امروز هیچ مؤسسه&zwnj;ای را می&zwnj;شناسید که در مورد که بودن ما تحقیق کند؟ بگوید ما که هستیم تا بفهمیم که می&zwnj;خواهیم یا می&zwnj;توانیم &nbsp;باشیم؟ مدام در حال نوشتن برنامهٔ توسعه هستیم ولی برنامه&zwnj; توسعه صحیح مال کسی است که استعداد و نقاط ضعف و قوت خودش رو شناخته باشد تا بتواند راه آینده&zwnj;اش را تعیین کند. فرض بگیریم شما نزد من می&zwnj;آیید تا کاری به شما محول کنم. چنانچه من بدون شناختی از شما به شما کاری واگذار کنم در انجام این کار موفق می&zwnj;شوید؟ اولین کاری که باید بکنم این است که ببینم شما که هستید؟ چه خصوصیاتی دارید چه سوابقی دارید و بر اساس&nbsp; توانایی&zwnj;ها و ضعف&zwnj;هایی که دارید به شما کاری را واگذار کنم تا موفق شوید. چطور چنین منطق ساده&zwnj;ای را برای مملکتی&nbsp; متوجه نمی&zwnj;شویم؟ چطور در حوزهٔ معماری نمی&zwnj;فهمیم که باید بر اساس چنین شناختی راه آینده را ببینیم؟ برخی چون حوصله یا ظرفیت این را ندارند و نمی&zwnj;خواهند که این راه بسیار ارزشمند و البته طولانی و پر خطر و نیازمند به کفش و عصای آهنین شناخت تاریخ را طی بکنند ادعا می&zwnj;کنند که ما می&zwnj;خواهیم خودمان باشیم و به روز باشیم و هر کاری را که دلمان می&zwnj;خواهد بکنیم. به آن&zwnj;ها باید تبریک گفت که انشالله موفق باشند!</p>
<p>استعدادهایی که می&zwnj;خواهیم بشناسیم و در طول تاریخ جلوه کرده است به شرایط مکانی و زمانی خودش مربوط بوده است. با توجه به گسستی که بعد از مدرنیته در تاریخ ما اتفاق افتاده است مگر شرایط همان شرایط قبل از مدرنیته است که ما بخواهیم رجوع بکنیم به تاریخ که ببینیم چه بوده است؟ بر فرض هم که استعدادها و معماری خود را بشناسیم این معماری در بستری تجلی پیدا کرده است که الآن این بستر فراهم نیست. این مسأله را چگونه باید حل کرد؟</p>
<p>من بارها جواب این&zwnj; نوع سوالات را بطور مفصّل داده&zwnj;ام. چون با عرض پوزش کمی از این سوالات عصبانی می&zwnj;شوم اجازه بدهید که با ذکر مثالی پاسخ عرض کنم. شما در ریاضیات دبستان خوانده&zwnj;اید که؛ پرتقال فروشی فلان قدر پرتقال خرید، و آنقدر فروخت و چقدر سود کرد و از این دست سوالات، حال چنانچه در سی سالگی بخواهید ملکی را معامله کنید و بگویند مساحتش فلان قدر است و متری فلان قیمت، اگر بگویید من تنها قیمت پرتقال را می&zwnj;توانم محاسبه کنم همه به شما می&zwnj;خندند. چرا؟ چون شما از مثال پرتقال فروش ریاضی را یاد گرفته&zwnj;اید نه محاسبه پرتقال را. ریاضی یاد گرفتید و از آن در خرید خانه استفاده می&zwnj;کنید. وقتی می&zwnj;بینید دوران تیموری اینطور کردند و دوران قاجار آن&zwnj;طور در واقع مسائلی را می&zwnj;بینید که انسان ایرانی در آن شرایط حل کرده است. بدین ترتیب خود را مجهز می&zwnj; کنید به اینکه در شرایط امروز مسائل امروز را چگونه حل بکنید. تمام کسانی که حل&zwnj;المسائل حل می&zwnj;کنند می&zwnj;دانند که در امتحان فردا از این حل&zwnj;المسائل سؤال نمی&zwnj;دهند. ولی حل&zwnj;المسائل را حل می&zwnj;کنند برای اینکه بتوانند مسألهٔ جدیدی را که در امتحان مطرح می&zwnj;شود حل کنند. نمیدانم چرا به این مباحث توجه نمی&zwnj;شود.</p>
<p>&nbsp;</p>
<p>فرمودید که معماری یکی از مظاهر فرهنگ است و ما با شناخت معماری می&zwnj;توانیم فرهنگ خود را بشناسیم. برخی بر این باورند که ما برای اینکه معماری را بشناسیم باید فرهنگ آن زمان و بستر زمانی و مکانی&zwnj;اش را بشناسیم.</p>
<p>&nbsp;</p>
<p>تعریف شما از معماری تعریف خاصی است. کسانی که بر این باورند معماری را به عنوان یک اثر فیزیکی یا ساختمان در نظر می&zwnj;گیرند، بنابراین معتقدند برای فهم آن باید به جوانب دیگر موثر در شکل گیری آن توجه شود. این رویکرد هنگام قرائت معماری صحیح است نه هنگام انشاء آن. موضوع علم معماری شکل زندگی انسان است نه شکل ساختمان. شکل ساختمان وسیله&zwnj;ای است که به وسیلهٔ آن شکل زندگی انسان تنظیم می&zwnj;گردد. هنگام به وجود آوردن اثر معماری هرکس که بخواهد در مورد معماری مطالعه کند راجع به شکل زندگی (مظروف) که در ظرف آن (معماری) تجلی پیدا می&zwnj;کند تحقیق می&zwnj;کند نه در مورد شکل ظرف. اگر کسی بخواهد که معماری ایران در دورهٔ ایلخانی یا معماری آلمان در دورهٔ معاصر را بشناسد باید به معماری به معنای واقعی آن نگاه کند. یعنی ببیند که مردم چه خواسته&zwnj;هایی داشتند و این خواسته&zwnj;ها چگونه در فرم فیزیکی تجلی پیدا کرده است. در واقع این ارتباط بین نیازها و خواسته&zwnj;ها و تجلی آن&zwnj;ها در فرم فیزیکی است که مهم است. در غیر این صورت چنانچه سال&zwnj;ها بر روی کالبد به تنهایی یا خواسته&zwnj; و نیازهای انسان به تنهایی کار شود چیزی حاصل نخواهد شد. معماری محل ازدواج بین حکمت و صناعت است. یعنی محلی که بیانگر نحوهٔ تجلی خواست&zwnj;ها و نیازها در صورت فیزیکی اثر است. چنانچه با چنین نگاهی به معماری بنگریم صد البته یک بال آن را حکمت خواهیم دانست و برای فهم آن نیز باید شرایط اجتماعی، فرهنگی و ... را بشناسیم. مثلا برای شناخت معماری قاجار باید فضای دوره را نیز شناخت. باید هم از اوضاع اجتماعی و فرهنگی و هم از نوع صناعتی که در آن دوران حاکم بوده است پرسید. خلاصهٔ کلام اینکه ظرف و مظروف هر دو باید با هم دیده و خوانده شوند نه اینکه تنها برویم سراغ ظرف. ظرف یعنی کالبد معماری و مظروف یعنی انسان و زندگی او. &nbsp;هر دو را باید با هم شناخت.</p>
<p>&nbsp;</p>
<p>&nbsp;فرمودید که ما به هرحال یک پیشینه و عقبه در یک بستر مکانی و زمانی داریم و حال این پیشینه یک گنجینه&zwnj;ای است که می&zwnj;توانیم به آن رجوع کنیم و از آن استفاده کنیم. با این تفاسیر آیا برای ما فایده داره که به سراغ شناخت معماری سایر ملل برویم؟</p>
<p>&nbsp;</p>
<p>هر انسانی با سایر انسان&zwnj;ها مشترکاتی دارد. چیز عجیب این است که اگر شما به آلاسکا بروید و ببینید که یک آدمی داخل حجمی در برف&zwnj;ها رفت می&zwnj;گویید که او به داخل خانه&zwnj;اش رفت. از کجا می&zwnj;دانید که آن تودهٔ برف خانهٔ اوست؟ با اینکه شکل و مصالح آن خانه برای شما ناآشنا است ولی یک چیز مشترکی حتی بین او و شما وجود دارد که شما از طریق آن می&zwnj;فهمید که آدم شب به داخل خانه&zwnj;اش می&zwnj;رود. بنابراین البته بسیار مفید است اگر آدم تجربهٔ دیگران را نیز در مورد پاسخ به شرایطی که با آن مواجه هستند مطالعه کند. در اینجا هم می&zwnj;توان همان مثال حل&zwnj;المسائل را آورد. فرق آن معماری با معماری ما در این است که او خواست و نیازش و شرایط پاسخ به آن&zwnj; با خواست و نیاز ما و شرایط ما تفاوت دارد. به عنوان مثال اگر شما مسألهٔ جبر و حساب حل کنید یقیناً مسألهٔ هندسه را نیز بهتر حل خواهید کرد. صد البته چنانچه مسألهٔ هندسه حل کنید برای حل سایر مسائل هندسه عملکرد بهتری خواهید داشت؛ اما با این حال اگه جبر و حساب هم حل کنید باز هم به هندسه کمک خواهد کرد. مطالعهٔ معماری مملکت ما به عنوان جایی که قرار است در آن معماری کنیم مثل حل کردن مسالهٔ هندسه است برای حل مسالهٔ هندسه. مکان مشخص است، تجربیات مشخص است و آدم&zwnj;ها نیز همن خصوصیاتی را دارند که ما می&zwnj;شناسیم. پاسخ ما نیز به همین شرایط است. هرکس به زبان خود صحبت و کار می&zwnj;کند. مطالعهٔ دیگر زبان&zwnj;های معماری نیز مفید است و به مشترکات انسانی کمک می&zwnj;کند ولی مطالعهٔ آن&zwnj;ها در دراز مدت به کار می&zwnj;آید چرا که به شناخت عمیق&zwnj;تری نیاز دارد. اما در شرایطی که کسی بخواهد فعلا در یک نقطهٔ جغرافیایی کار کند باید با تاریخ و جغرافیای آنجا آشنا باشد. چرا که قصد دارد مسألهٔ آنجا را حل کند.</p>