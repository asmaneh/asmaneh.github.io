--- 
title: "جستار دوم از پنج جستار در باب نقش معماری و شهر در رمان یوسف‌آباد، خیابان سی‌وسوم، نوشته‌ی سینا دادخواه [۲] | نازنین عارف‌کیا" 
authors: asmaneh 
types: blog 
tags: نازنین عارف‌کیا,جستار,رمان,داستان,یوسف‌آباد,سینا داد‌خواه,شهر,تاریخ شهر,نقش معماری و شهر,آسمانه,مطالعات معماری ایران,دانشگاه شهید بهشتی 
featured: false
slug: aSFvw 
excerpt: "لیلا جاهد، چهل‌ساله، زنی ساکن تهران است که سال‌های پیش و پس از انقلاب را تجربه نموده و خاطرات متفاوتی از این دو دوره دارد. نویسنده با بسط دادن مدت زمان زیستِ لیلا در دو دوره‌ی تاریخی، تلاش در خلق تفاوت‌هایی در شخصیت او دارد که وقایع بخش دوم رمان نیز در راستای همین تغییرات است. لیلا در مقام راوی این بخش، از مکان‌های متفاوتی در شهر تهران یاد می‌کند؛ مکان‌هایی که بستر اتفاقات متفاوت و حتی متضادی نیز هستند." 
--- 
<p><strong>جستار دوم از پنج جستار در باب نقش معماری و شهر در رمان یوسف&zwnj;آباد، خیابان سی&zwnj;وسوم، نوشته&zwnj;ی سینا دادخواه *</strong></p>
<p>نازنین عارف&zwnj;کیا</p>
<p>&nbsp;</p>
<p><strong>کتابِ شهر</strong></p>
<p>لیلا جاهد، چهل&zwnj;ساله، زنی ساکن تهران است که سال&zwnj;های پیش و پس از انقلاب را تجربه نموده و خاطرات متفاوتی از این دو دوره دارد. نویسنده با بسط دادن مدت زمان زیستِ لیلا در دو دوره&zwnj;ی تاریخی، تلاش در خلق تفاوت&zwnj;هایی در شخصیت او دارد که وقایع بخش دوم رمان نیز در راستای همین تغییرات است. لیلا در مقام راوی این بخش، از مکان&zwnj;های متفاوتی در شهر تهران یاد می&zwnj;کند؛ مکان&zwnj;هایی که بستر اتفاقات متفاوت و حتی متضادی نیز هستند. حسینیه&zwnj;ی ارشاد به عنوان محل برگزاری کلاس&zwnj;های نهج&zwnj;البلاغه و نیز یک گالری آثار هنری واقع در خیابان میرداماد، دو قطب مکانی این داستان&zwnj;پردازی هستند.</p>
<p>اشاره به نام برخی مکان&zwnj;ها و توصیف رویدادهای مشخصی که در آنها اتفاق افتاده، نقاطی تاریخی و قابل پیگیری خواهند بود که این امر در طول زمان می&zwnj;تواند متون داستانی را به منابع تاریخی یا حتی معماری تبدیل کند. برای مثال، این که چرا و در چه زمانی، کلاس&zwnj;ها و دوره&zwnj;های آموزشی مذهبی نظیر نهج&zwnj;البلاغه و امثال آن در مکان مشخصی مانند حسینیه&zwnj;ی ارشاد برگزار می&zwnj;شده است، می&zwnj;تواند راهگشای مسیری برای فهم تاریخچه&zwnj;ی ساخت این مکان و حتی اطلاعات دقیق&zwnj;تری نظیر ارگان یا افراد سازنده&zwnj;ی آن، کاربری مکان در دوره&zwnj;های زمانی گوناگون، فضاسازی این بنا و مواردی از این دست شود:</p>
<p>&laquo;وقتی که سامان و ندا به دنیا آمدند، من و حامد دور از چشم مادرجان می&zwnj;رفتیم حسینیه&zwnj;ی ارشاد، جلسات تفسیر نهج&zwnj;البلاغه. حامد یادت هست سیل دربند؟ جلوی حسینیه را آب گرفته بود و اگر مادرت سوار شورلت نرسیده بود ممکن بود...&raquo;[۱]&nbsp;</p>
<p>&nbsp;</p>
<p>همچنین، چنانکه در متنِ بالا مشاهده می&zwnj;شود، روایت برخی وقایع با ذکر مکان رخ دادن آنها، حتی در میان خطوط یک داستان خیالی، می&zwnj;تواند اشاره&zwnj;ای مستقیم به حادثه یا نقطه&zwnj;ای تاریخی باشد که در واقعیت نیز اتفاق افتاده است. روایت لیلا از گیر افتادن او و حامد، شخصیت دیگر رمان، در سیل مقابل حسینیه&zwnj;ی ارشاد پس از یکی از جلسات کلاس تفسیر نهج&zwnj;البلاغه، اشاره به واقعه&zwnj;ی &laquo;سیل دربند&raquo; دارد که به نقل از روزنامه&zwnj;ی همشهری ، &laquo;مرگبارترین سیل پایتخت&raquo; بوده است. این سیل ناگهانی که در مردادماه سال ۱۳۶۶ رخ داده، جان دست کم سیصد نفر از اهالی پایتخت را گرفته و خرابی&zwnj;های زیادی به بار آورده است. شناسایی مکان وقوع این سیل، می&zwnj;تواند با استفاده از مشاهده&zwnj;ی عینی شخصیتی خیالی در داستانی غیرواقعی آغاز شده و سپس در میان اسناد موثق، به شکل دقیق پیگیری شود. درواقع، آنچه در این شیوه&zwnj;ی ردگیری به کمک خواننده می&zwnj;آید، نام یک بنای شاخص، یک محله یا یک گره شهری خواهد بود:</p>
<p>&laquo;سیل دربند به شریعتی هم رسیده بود. حسینیه&zwnj;ی ارشاد عین جزیره&zwnj;ای سرگردان میان آب بود&raquo;[۲]&nbsp;</p>
<p>&nbsp;</p>
<p>اما بخش دیگری از روایت لیلا، به دوره&zwnj;ی زمانیِ پس از تغییر سبک زندگی او بازمی&zwnj;گردد. لیلا که در سال&zwnj;های جوانی، پوشش چادر داشته و خط مشی خانواده&zwnj;ی مذهبی خود را ادامه می&zwnj;داده است، بنا بر حوادثی، تغییر رویه داده و به زنی تبدیل شده که مانتوهای رنگی می&zwnj;پوشد، به رویدادهای هنری می&zwnj;رود و تفکری متفاوت با دوران جوانی خود دارد. مکان&zwnj;هایی که لیلا در این بخش به آنها اشاره می&zwnj;کند نیز نام&zwnj;هایی آشنا برای شهروندان تهرانی هستند. کافه ـ قنادی فرانسه (با نام شیرینی فرانسه بر تابلوی آن)، واقع در خیابان انقلاب تهران، یکی از قنادی&zwnj;های صاحب&zwnj;نام و قدیمی شهر است که گردانندگان آن، از زمان&zwnj;های دور تا امروز، با نصب پوستر رویدادهای هنری بر شیشه&zwnj;ی بزرگ این بنا که در جداره&zwnj;ی خیابان اصلی قرار دارد، این مکان را به بنایی شناخته&zwnj;شده در حوزه&zwnj;ی اطلاع&zwnj;رسانی این رویدادها تبدیل نموده&zwnj;اند. ذکر نام این بنا و توصیف تصویری که ذکر آن رفت، در خلال متنی داستانی، از سویی با یادآوری این فضا برای مخاطبان هنر در شهر تهران موجب نوعی همذات&zwnj;پنداری روانی آنان با راوی داستان شده و از سوی دیگر، به&zwnj;مثابه شکلی از اطلاعات معماری و شهری، امکان شناخت این بنا برای مخاطبان ناآشنا را فراهم می&zwnj;کند:</p>
<p>&laquo;میدان مادر. نمایشگاه عکس حامد نجات. همه&zwnj;ی بلندی&zwnj;های شهر. پوسترش را نزدیک میدان انقلاب، روی شیشه&zwnj;ی شیرینی&zwnj;فرانسه دیدم.&raquo;[۳]</p>
<p>همین شیوه&zwnj;ی یادآوری، در ادامه&zwnj;ی روایت لیلا با نوعی فضاسازی معماری تکرار می&zwnj;شود. بازدیدکنندگان گالری&zwnj;های عکس و نقاشی در شهرها، فارغ از نام گالری یا شهر محل قرارگیری آن، با ویژگی&zwnj;هایی از یک فضای نمایشی برای آثار هنری آشنایی دارند که از سویی الگوی فضایی آن در این بناها تکرار شده و از سویی دیگر، روند برگزاری این نمایشگاه&zwnj;ها نیز معمولاً یکسان است. توصیف این فضا در یک متن داستانی، به&zwnj;خصوص اگر بعداً توسط خواننده به صورت عینی مشاهده شود، می&zwnj;تواند به شناخت این دسته از بناها و فضای غالب موجود در آنها کمک کند:</p>
<p>&laquo;جلوی درِ گالری، روی بومی که خودش روی سه&zwnj;پایه&zwnj;ی نقاشی بود، پوستر نمایشگاه را چسبانده بودند. کنار سه&zwnj;پایه میزی چوبی بود که روی آن بروشور نمایشگاه و شیرینی گردویی و لیوان&zwnj;های یک&zwnj;بارمصرف کاغذی برای نسکافه چیده بودند. گالری شلوغ بود. چهره&zwnj;ی آشنای عکاسان معروف پایتخت. استادان اتوکشیده&zwnj;ی هنرهای زیبا. جمع بزرگان.&raquo;[۴]&nbsp;</p>
<p>&nbsp;</p>
<p>اما نقطه&zwnj;ی عطف روایت شهر در جمله&zwnj;های لیلا، اشاره&zwnj;ی او به پدیده&zwnj;ی &laquo;پرسه&zwnj;زنی&raquo; است. این پدیده ـ که ریشه&zwnj;ی آن را می&zwnj;توان در پاریس قرن نوزدهمی، مباحث شارل بودلر و آثار والتر بنیامین جست&zwnj;وجو کرد ـ اشاره به فهم نوعی تجربه&zwnj;ی زیسته توسط شهروندان دارد که طی آن، افراد با قرار گرفتن در فضای شهر، پیمودن معابر شهری و مشاهده&zwnj;ی جداره&zwnj;ی معابر، بدون آن که به دنبال عزیمت به مکانی خاص یا پیدا کردن محصول مشخصی باشند، به تجربه&zwnj;ی شهر پرداخته و آن را وسیله&zwnj;ای برای معنادهی به زندگی روزمره&zwnj;ی خود می&zwnj;یابند.[۵] تجربه&zwnj;ی پرسه&zwnj;زنی را می&zwnj;توان یکی از بهترین روش&zwnj;ها برای درک ارتباط انسان با کالبد بناها، معابر و به طور کلی، مجموعه&zwnj;ی شهر دانست. لیلا جاهد نیز در نتیجه&zwnj;ی تغییرات زندگی خود و وقایعی که از سر گذرانده، پرسه&zwnj;زنی را به راهی برای کشف خود تبدیل نموده و به این ترتیب، خود را در احاطه&zwnj;ی معابر شهری قرار می&zwnj;دهد. ادامه&zwnj;ی این روند، پیوندی میان او و خیابان&zwnj;های تهران ایجاد نموده و این معابر را به وسیله&zwnj;ای برای درک بهتر احساساتش تبدیل می&zwnj;کند؛ چنانکه حتی نام خیابان&zwnj;ها نیز برای این پرسه&zwnj;زن معنا می&zwnj;یابد:&nbsp;</p>
<p>&laquo;کجای دنیا را ندیده&zwnj;ام با آنکه پام را از تهران بیرون نگذاشته&zwnj;ام؟ خیابان برزیل. میدان آرژانتین. بلوار آفریقا. کوچه برلن. چهارراه استانبول [...] حتی دمای بدنم با نام خیابان&zwnj;ها عوض می&zwnj;شود. گاندی با آنکه شمال شهر است، شرجیِ شرجی است. استانبول مرکز شهر است ولی معتدل است. دماوند همیشه&zwnj;ی خدا زیر صفر است.&raquo;[۶]</p>
<p>شیوه&zwnj;ی داستان&zwnj;پردازی نویسنده در بخش مربوط به روایت لیلا جاهد، تصویر قابل درکی از برخی مکان&zwnj;ها و فضاهای شهری را به خواننده نشان می&zwnj;دهد. این تصویر، نمایی فراتر از توصیف&zwnj;های معمارانه یا اطلاعات ساختمانی بوده و در واقع، خواننده را به فضا وارد می&zwnj;کند. مخاطب این داستان، چه ساکن تهران باشد یا نه، با خواندن روایت لیلا خود را در فضای شهر می&zwnj;یابد و به تجربه&zwnj;ی آن می&zwnj;پردازد. شهری که لیلا توصیف یا به بیان بهتر، تجربه می&zwnj;کند، خود عامل ایجاد پیوندی عمیق میان دنیای بیرون و درون ذهن شهروند است که برای این ارتباط، از بناها و خیابان&zwnj;های شهر کمک می&zwnj;گیرد. معماری در این روایت، از مرزهای کالبد و فرم عبور کرده و در ذهن پرسه&zwnj;زن، از نو شکل می&zwnj;گیرد.</p>
<p>&nbsp;</p>
<p>[ادامه دارد]</p>
<p>&nbsp;</p>
<p>پی&zwnj;نوشت:</p>
<p>[۱] سینا دادخواه. یوسف&zwnj;آباد، خیابان سی و سوم. تهران: نشر چشمه، ۱۳۹۷، ص۳۸</p>
<p>[۲] همان، ص۴۲</p>
<p>[۳] همان، ص۴۵</p>
<p>[۴] همانجا</p>
<p>[۵] محمد نظرپور. در محضر توپخانه (خودشهرنگاری در مطالعه&zwnj;ی فضاهای شهری). تهران: نشر تیسا، ۱۳۹۷، ص۵۶</p>
<p>[۶] سینا دادخواه. یوسف&zwnj;آباد، خیابان سی و سوم. تهران: نشر چشمه، ۱۳۹۷، ص۳۷</p>
<p>&nbsp;</p>
<p>* برای مشاهده&zwnj;ی جستار اول به کانال تلگرام آسمانه، یا پیوند زیر مراجعه کنید:</p>
<p dir="ltr" style="text-align: left;"><a href="../posts/krwea/" target="_blank" rel="noopener">https://asmaneh.com/posts/krwea/</a></p>