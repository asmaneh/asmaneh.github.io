--- 
title: "تاریخ سبک‌شناسی در مغرب‌زمین - ۴ (سدۀ نوزدهم)" 
authors: sahragard 
types: blog 
featured: false
slug: Mi2cs 
--- 
<p>از زمان انتشار کتاب فرهنگ رنسانس در ایتالیا (۱۸۶۰) اثر یاکوب بورکهارت سبک&zwnj;های تاریخی گسترشی چشمگیر یافت و برای تفسیرِ نه فقط تاریخ هنر که تاریخ اروپا به کار رفت. از این زمان است که سبک&zwnj;ها به طور گسترده پایهٔ دوره&zwnj;بندی در تاریخ اروپا را تشکیل دادند. (پیش&zwnj;تر این کار فقط برای عصر کلاسیک و قرون وسطی انجام شده بود). در طرح جامعی که بورکهارت از نقشهٔ معنوی و حوزه&zwnj;های مادی ترتیب داد هنرهای بصری محور اصلی خصوصیات تعیین&zwnj;کننده دوره&zwnj;هاست. [۱]<br />بورکهارت دربارهٔ دو خصوصیت اساسی سبک چنین نتیجه گرفت: نخست اینکه او تشخیص داد سبک فرآیندی فعال است که به مشارکت فعال هنرمند نیازمند است. دوم اینکه اگرچه سبک به سبب اینکه به فهم ما از زمانی مشخص کمک می&zwnj;کند حقیقتی تاریخی است، از آنجا که امری قراردادی است -چون ساختهٔ ذهن انسان است- عنصری خیالی است. سبک چیزی است که انسان آن را برای بیان اهداف خود آفریده است. برای بورکهارت سبک زمانی وجود دارد که یک گونه بتواند عملکرد تعیین&zwnj;شده&zwnj;اش را به انجام برساند و در فضای فرهنگی تفوقی عمومی یابد. در این صورت توافق نظری عمومی بر حقیقت و ضرورت شکل ساختاری بیان آن گونهٔ خاص پدید می&zwnj;آید و سبک همچون یک حقیقت محقق می&zwnj;شود. [۲]<br />بورکهارت در این کتاب کوشید تمام زمینه&zwnj;های پدید آوردندهٔ هنر عصر رنسانس را مطالعه کند. مواردی همچون مراکز قدرت، نقش کلیسا، کشف سرزمین&zwnj;های جدید، اخلاق و مذهب، جامعه و غیره. [۳] او در مطالعهٔ هنر رنسانس باروک را نیز مطالعه و معرفی کرد اما در آغاز باروک را به هدف تضاد با رنسانس به صورتی منفی به کار برد. ولی بعدها عقیده&zwnj;ای متعادل&zwnj;تر دربارهٔ باروک ابراز کرد.[۴]<br />به هر حال بورکهارت همچون وینکلمان و بر خلاف شاگردانش بیشتر بر زمینه&zwnj;ای که هنر در آن پدید می&zwnj;آید تمرکز کرد؛ به همین علت استفاده&zwnj;اش از سبک صورت&zwnj;مداری صرف نبود بلکه از آن فقط به منزلهٔ تصدیقی برای اثبات خصوصیات سیاق تاریخی فعالیت&zwnj;های هنری استفاده کرد. این علاقه به سیاق از علاقه&zwnj;ای عمومی در قرن نوزدهم بر می&zwnj;آید. بورکهارت و هم نسلانش بیشتر بر تاریخی کردن هنر متمرکز شدند. آنان معتقد بودند هنر باید از طریق زمینهٔ تاریخی&zwnj;ای که آن را پدید آورده فهمیده شود؛ هنری که خود بخشی از تاریخ فرهنگی است. بنابراین مسیر شناخت دوره در تاریخ هنر از نظر بورکهارت از سیاق اجتماعی و فرهنگی به سوی آثار هنری است. یعنی ابتدا زمینه&zwnj;ها شناخته می&zwnj;شود و سپس صفات متناسب با این زمینه&zwnj;ها در آثار هنری جستجو می&zwnj;گردد.</p>
<p><strong>پی&zwnj;نوشت:</strong></p>
<p>[۱] اریک فرنی، &laquo;روش&zwnj;های تاریخ&zwnj;نگاری هنر و سیر تحول آن&zwnj;ها&raquo;.</p>
<p dir="ltr">[2] John R. Hinde,Jacob Burkhardt and the Crisis of Modernity, P294.</p>
<p dir="ltr">[3] Jacob Burkhardt, The Civilization of the Renaissance in Italy.</p>
<p dir="ltr">[4] Carl. J. Friedrich, "Style as the Principle of Historical Interpretation", 143.</p>