--- 
title: "پیشگفتار؛ برهۀ گذار، لایه‌های تاریخ معماری، و تقطیع‌های اعتباری" 
authors: mqayoomi 
types: bulletins 
categories: borhegozar 
tags: برهه گذار,گذار از ساسانیان به دوران اسلامی,افول و سقوط ساسانیان,دوران اسلامی,مهرداد قیومی بیدهندی,دوره بندی تاریخ,تقطیع تاریخ,گذار,معماری در برهه گذار,معماری اسلامی,معماری ساسانی 
sortOrder: 1 
featured: true
featureImg: "/assets/img/posts/eYZqY.jpg" 
attachedPDF: "/assets/pdf/eYZqY.pdf" 
slug: eYZqY 
gallery: 
- image_path: "/assets/img/posts/eYZqY.jpg" 
  title: "پیشگفتار؛ برهۀ گذار، لایه‌های تاریخ معماری، و تقطیع‌های اعتباری" 
 
excerpt: " کلیشه‌ٔ تقطیع تاریخ و تاریخ معماری سرزمین‌های اسلامی به دوران‌های پیش از اسلام و اسلامی، با همه‌ٔ فوایدی که داشته، رفته‌رفته همه‌ی شروط تقطیع سودمند را کمابیش از دست داده است. این دیوار در طی دوسه سده مطالعات شرق‌شناسی و اسلام‌شناسی چندان بلند شده که دانشوران را از پیوندهای دو سوی آن غافل کرده است. این دیوار چندان ستبر شده که حقایقی در زیر آن پنهان مانده است. این دیوار چندان ماندنی شده است که همه‌ٔ لایه‌های فرهنگ و جامعه را یکسان تقطیع کرده و این پیوستار را پیش چشم محققانْ متشکل از دو پارۀ ..." 
--- 
<p style="box-sizing: border-box; margin-top: 0px; margin-bottom: 1rem; text-align: justify; color: #212529; font-family: Calibri, Arial; font-size: 16px; background-color: #ffffff;">برخی از موزه&zwnj;های زیست&zwnj;شناسی و طبیعتْ تالارهایی در زیر دریا یا اقیانوس دارد که از پنجره&zwnj;های آنها می&zwnj;توان دریا را از درون و از پهلو تماشا کرد، یا تونل&zwnj;هایی شفاف که می&zwnj;توان در آنها در کف دریا پیش رفت. حال تصور کنیم در یکی از این موزه&zwnj;ها تالاری باشد که در آن بتوان رودی خروشان را از پهلو تماشا کرد؛ یعنی پنجره&zwnj;ای مثلاً به ارتفاع بیست متر که همه&zwnj;ی مقطع رود را، از خط سطح آب تا بستر رودخانه، پیش چشممان بگذارد. بر روی آب، امواج کوچک و بزرگ به&zwnj;سرعت می&zwnj;روند و حباب&zwnj;ها و کف&zwnj;هایی را که در کشمکش با هوا ایجاد کرده&zwnj;اند پیش می&zwnj;برند؛ خاشاک&zwnj;ها و شاخه&zwnj;های درختان را، بی&zwnj;اعتنا به وزن و اندازه&zwnj;شان، می&zwnj;دوانند و می&zwnj;رانند. آبزیان نیز در آنجا تندتر می&zwnj;روند و بر جریان آب سوار می&zwnj;شوند و می&zwnj;تازند. هرچه پایین&zwnj;تر بیاییم، از این جوش&zwnj;وخروش می&zwnj;کاهد و وقتی که به کف رودخانه می&zwnj;رسیم، از آن همه غوغا تنها نشانی که هست حرکت آرامی است که گیاهان ریشه&zwnj;دار کف رود با آهنگ آن به&zwnj;آرامی دست&zwnj;افشانی می&zwnj;کنند و پیش و پس می&zwnj;روند. در آن پایین، دیگر آبزیان نمی&zwnj;توانند بر امواج سوار شوند و ناچارند باله بجنبانند یا دست&zwnj;وپا بزنند تا پیش بروند. جریان آب آن&zwnj;قدر ملایم هست که ماهیان شکارچی مجال کمین بیابند و بر شکار خود حمله برند. خرده&zwnj;چوب&zwnj;ها و شاخه&zwnj;ها و برگ&zwnj;ها که چگالی فرورفتن ندارند، بر سر آب می&zwnj;دوند؛ اما سنگ&zwnj;ها و سنگ&zwnj;ریزه&zwnj;ها و استخوان&zwnj;ها، به&zwnj;رغم همه&zwnj;ی تندی آب، خود را به کف رودخانه می&zwnj;رسانند و در آنجا می&zwnj;آرمند یا به&zwnj;کندی این&zwnj;سو و آن&zwnj;سو می&zwnj;روند.</p>
<p style="box-sizing: border-box; margin-top: 0px; margin-bottom: 1rem; text-align: justify; color: #212529; font-family: Calibri, Arial; font-size: 16px; background-color: #ffffff;">گذر تاریخ نیز چنین است. نباید گمان کرد که اگر طوفانی و گردبادی در سیر زندگی جوامع درگرفت، همه چیز را به همان سرعت که در ظاهر می&zwnj;نماید، می&zwnj;جنباند و با خود می&zwnj;برد و چیزهایی دیگر بر جای آنها می&zwnj;نشاند. مجموعه&zwnj;ٔ حیات جوامع انسانی، از فرهنگ گرفته تا ساختار سیاسی و اجتماعی، به رودخانه می&zwnj;ماند: مدام در حرکت است؛ گاهی طغیان می&zwnj;کند؛ سیر حرکتش در عمق&zwnj;های مختلف متفاوت است. در این حرکت مدام، لایه&zwnj;های بالایی با سرعت بیشتری دگرگون می&zwnj;شوند؛ و لایه&zwnj;های پایینی گاه آن&zwnj;قدر به&zwnj;آرامی حرکت می&zwnj;کنند که درک حرکت آنها نیازمند تأملی دراز است. اگر بخواهیم درباره&zwnj;ٔ حرکت چیزهایی بر سطح رودخانه&zwnj;ٔ جامعه سخن بگوییم، کافی است که ثانیه&zwnj;ها و دقایقی به شواهد آنها توجه کنیم؛ اما پی بردن به حرکت چیزهایی در لایه&zwnj;های پایینی این رودخانه، گاهی نیازمند سال&zwnj;ها و دهه&zwnj;ها صبوری و نظاره است.</p>
<p style="box-sizing: border-box; margin-top: 0px; margin-bottom: 1rem; text-align: justify; color: #212529; font-family: Calibri, Arial; font-size: 16px; background-color: #ffffff;">مثال&zwnj;های مربوط به تاریخ اخیر این موضوع را روشن&zwnj;تر می&zwnj;کند: انقلاب اسلامی سال ۵۷ از طوفان&zwnj;های بزرگ در تاریخ ایران بود. با همین تمثیل رودخانه به آن توجه کنیم. در همان ماه&zwnj;های اول سال ۵۸، نام برخی از خیابان&zwnj;ها عوض شد. اما تا مدتی پس از آن، مکاتبات اداری بر همان کاغذهای اداری با سربرگ نشان شیروخورشید و نام دولت شاهنشاهی ایران انجام می&zwnj;گرفت. مدتی بعد، آن نشان&zwnj;ها را با چاپ مهری سیاه بر آنها تغییر دادند. مدتی طول کشید تا آن کاغذهایی که لکه&zwnj;ای سیاه بر پیشانی داشت تمام شد، نشان جمهوری اسلامی ایران (اردیبهشت ۱۳۵۹) به تصویب رسید، و کاغذهایی نو با این نشان چاپ شد. اسکناس نیز همین وضع را داشت. از زمان پیروزی انقلاب تا چند ماه، از همان اسکناس&zwnj;های دوره&zwnj;ٔ پهلوی استفاده می&zwnj;شد. نخستین اقدام در تغییر اسکناس&zwnj;ها تبدیل همان اسکناس&zwnj;ها به اسکناس سورشارژی بود؛ یعنی روی عکس شاه نقشی چاپ کردند و همان را منتشر کردند. در سال ۱۳۶۰، یعنی دو سال پس از پیروزی انقلاب، اسکناس&zwnj;های جدید جمهوری اسلامی ایران منتشر و اسکناس&zwnj;های پیشین به&zwnj;تدریج جمع&zwnj;آوری شد. اما آیا نظام اداری و اقتصادی کشور نیز به&zwnj;سرعت نام خیابان و سربرگ&zwnj;های اداری و نقش اسکناس تغییر کرد؟ نظام برنامه&zwnj;ریزی و بودجه&zwnj;ریزی کشور را تا دوسه دهه پس از انقلاب، همان سازمان برنامه و بودجه (با یکی&zwnj;دو نام تازه و دگرگونی&zwnj;های اندک در تشکیلات، انتقال از معاونت نخست&zwnj;وزیری به معاونت ریاست جمهوری و ادغام با سازمان امور استخدامی کشور، و مانند اینها) اداره می&zwnj;کرد و تعیین کلان&zwnj;ترین سیاست&zwnj;ها در کشور را در دست داشت. حتی کارشناسان اصلی آن سازمان، تا زمانی که رفته&zwnj;رفته بازنشسته شدند، همان کارشناسان پیشین بودند. اکنون که بیش از چهل سال از آن طوفان می&zwnj;گذرد، نظام برنامه&zwnj;ریزی و بودجه&zwnj;ریزی کشور کمابیش بر همان مهر و نشان است که بود.</p>
<p style="box-sizing: border-box; margin-top: 0px; margin-bottom: 1rem; text-align: justify; color: #212529; font-family: Calibri, Arial; font-size: 16px; background-color: #ffffff;">به مثال رودخانه برگردیم. دیدیم که دوره&zwnj;بندی برای مطالعه&zwnj;ٔ تغییرات در سطح رود بر اساس ثانیه و دقیقه است؛ برای لایه&zwnj;های میانی، بر اساس روز، و برای لایه&zwnj;های پایینی رود، بر اساس هفته و ماه، و گاهی دهه و سده. در تن و روان انسان&zwnj;ها، در فرد و جمع آنان، نیز چنین است. برخی از ویژگی&zwnj;های روانی نسل کنونی با یک نسل قبل تفاوت فاحش دارد و برخی از ویژگی&zwnj;های روانی نسل کنونی با انسان راست&zwnj;قامت، که در حدود صدوپنجاه&zwnj;هزار سال پیش منقرض شد، یکی است. پیداست که دوره&zwnj;بندی در ویژگی&zwnj;های سبک&zwnj;بار بر اساس یک نسل است و دوره&zwnj;بندی در ویژگی&zwnj;های سنگین بر اساس هزاره&zwnj;ها. در مثال رودخانه، اگر طوفانی شدید رخ بدهد و دو روز طول بکشد، مقیاس بررسی آن، با مقایسه با وضع پس و پیش از طوفان، یک هفته یا یک ماه است و حتماً در این مدت، باید خودِ طوفان دوروزه را قویاً به حساب آورد. اما تغییرات صخره&zwnj;های مرجانی در کف مصبِّ رود را نمی&zwnj;شود با روز و ماه دوره&zwnj;بندی کرد یا حتی آن طوفان را نقطه&zwnj;ی عطفی در تغییرات آن به شمار آورد. چنین وضعی در بررسی سیر دگرگونی جوامع انسانی موجب تفاوت &laquo;زمان تاریخی&raquo; با &laquo;زمان طبیعی&raquo; می&zwnj;شود. زمان طبیعی خنثاست و متشکل از پاره&zwnj;هایی به اعتبار گردش زمین؛ پاره&zwnj;هایی که آنها را هزاره و سده و دهه و ماه و هفته و روز و ساعت و دقیقه و ثانیه می&zwnj;خوانیم و درازایشان همیشه ثابت است. طول ساعت یک اندازه است؛ چه ساعتِ اکنون باشد و چه ساعت پریروز و چه ساعتی در سده&zwnj;ٔ اول پیش از میلاد. پاره&zwnj;های زمان تاریخی نیز اعتباری است؛ اما به اعتبار رویدادهای تاریخ و آنچه ما از سیر حرکت جوامع در طی زمان انتزاع می&zwnj;کنیم. این پاره&zwnj;ها، که از آنها با عناوین روزگار و عصر و عهد و دوران و دوره یاد می&zwnj;کنیم، به اعمال انسان&zwnj;ها و افکار و عواطف پسِ آنها وابسته است. نه درازای دوره&zwnj;ی صفویان با دوره&zwnj;ٔ قاجاریان یکی است و نه طول دوره&zwnj;ٔ سیطره&zwnj;ٔ سبک&zwnj;ها و مکتب&zwnj;های ادبی و هنر و معماری.</p>
<p style="box-sizing: border-box; margin-top: 0px; margin-bottom: 1rem; text-align: justify; color: #212529; font-family: Calibri, Arial; font-size: 16px; background-color: #ffffff;">ما زمان تاریخی را به ادواری تقطیع می&zwnj;کنیم، نه از آن&zwnj;رو که این پاره&zwnj;ها واقعاً در عالم خارج وجود دارد؛ بلکه از آن&zwnj;رو که به فهم ما از تاریخ کمک کند. گاهی این تقطیع از تغییراتی در لایه&zwnj;های بالا یا میانه&zwnj;ی رودخانه&zwnj;ی تاریخ انتزاع شده است. پس باید مراقب باشیم که آن را به لایه&zwnj;های کندتر این رود تعمیم ندهیم. گاهی این تقطیع درست است و مربوط به لایه&zwnj;ای است که به مطالعه&zwnj;ی آن می&zwnj;پردازیم؛ اما آن&zwnj;قدر تکرار شده که به کلیشه مبدّل شده است و خود سدّ راه فهم می&zwnj;شود. اگر این پاره&zwnj;ها واقعی نیست و فقط برای شناخت است، کلیشه شدن مانع شناخت می&zwnj;شود. باید جست&zwnj;وجو کرد و پرسید که آیا این تقطیع خود موجب کژفهمی&zwnj;هایی شده است یا نه. گاهی دیواری نامرئی که بین پاره&zwnj;های زمان می&zwnj;کشیم آن&zwnj;قدر قاطع و بلند است که نمی&zwnj;گذارد هر دو سوی دیوار را با هم ببینیم. گاهی هم این دیوار چندان ستبر است که بخشی از واقعیت&zwnj;ها زیر آن پوشیده می&zwnj;ماند. در این حالات، باید این دیوار را برداشت و دوباره به مسیر رویدادها نگریست.</p>
<p style="box-sizing: border-box; margin-top: 0px; margin-bottom: 1rem; text-align: justify; color: #212529; font-family: Calibri, Arial; font-size: 16px; background-color: #ffffff;">ظهور اسلام از بزرگ&zwnj;ترین رویدادهای تاریخ است و در بسیاری از شئون زندگی انسان&zwnj;ها در بیشتر کره&zwnj;ٔ زمین اثر گذاشته است. این اثر در سرزمین&zwnj;هایی که در سده&zwnj;های اول و دوم به دست مسلمانان فتح شد بسیار شدیدتر و عمیق&zwnj;تر از جاهای دیگر بوده است. دین جدید در شئون ذهنی و عینی حیات جمعی و فردی انسان&zwnj;ها در این سرزمین&zwnj;ها اثری ژرف گذاشت؛ اما موقع و شدت این تأثیر در همه&zwnj;ی لایه&zwnj;های حیات انسانی سرزمین&zwnj;های مفتوح یکسان نبود. برخی از لایه&zwnj;ها یک&zwnj;باره، در همان ماه&zwnj;ها و سال&zwnj;های اول فتح، دگرگون شد؛ برخی دیگر تغییراتی تدریجی را متحمل شد و این تدریج رفته&zwnj;رفته پس از چند سده در قالب تغییرات بزرگ رخ نمود. همین لایه&zwnj;ها در معماری و شهر شایان مطالعه است. کدام لایه&zwnj;های معماری بلافاصله تغییر کرد و کدام&zwnj;یک سده&zwnj;ها با اندک تغییری پایید؟ کلیشه&zwnj;ٔ تقطیع تاریخ و تاریخ معماری سرزمین&zwnj;های اسلامی به دوران&zwnj;های پیش از اسلام و اسلامی، با همه&zwnj;ٔ فوایدی که داشته، رفته&zwnj;رفته همه&zwnj;ی شروط تقطیع سودمند را کمابیش از دست داده است. این دیوار در طی دوسه سده مطالعات شرق&zwnj;شناسی و اسلام&zwnj;شناسی چندان بلند شده که دانشوران را از پیوندهای دو سوی آن غافل کرده است. این دیوار چندان ستبر شده که حقایقی در زیر آن پنهان مانده است. این دیوار چندان ماندنی شده است که همه&zwnj;ٔ لایه&zwnj;های فرهنگ و جامعه را یکسان تقطیع کرده و این پیوستار را پیش چشم محققانْ متشکل از دو پاره&zwnj;ٔ یکسره جدا جلوه داده است.</p>
<p style="box-sizing: border-box; margin-top: 0px; margin-bottom: 1rem; text-align: justify; color: #212529; font-family: Calibri, Arial; font-size: 16px; background-color: #ffffff;">پرونده&zwnj;ٔ حاضر به منظور دعوت از پژوهندگان ایرانیِ تاریخ معماری و باستان&zwnj;شناسی به چون&zwnj;وچرا در این تقطیع فراهم آمده است. به همین جهت، تمرکز آن بر پاره&zwnj;ای از تاریخ ایران است که در آن، از اهمیت و بلندای آن دیوار کاسته می&zwnj;شود: برهه&zwnj;ٔ گذار از دوره&zwnj;ٔ ساسانیان به دوران اسلامی. همه&zwnj;ٔ نوشته&zwnj;هایی که در پی می&zwnj;آید، به&zwnj;جز یکی&zwnj;دو مورد، برای همین پرونده و برای شبکه&zwnj;ی آسمانه تهیه شده است. برخی از عزیزانم زحمت کشیدند و نوشته&zwnj;های غیرفارسی را به فارسی برگرداندند. به سهم خود، از نویسندگان این جستارها و مترجمان آنها تشکر می&zwnj;کنم. این کار بدون راهنمایی همکار گرامی&zwnj;ام، آقای دکتر عباس رضایی&zwnj;نیا، پیش نمی&zwnj;رفت؛ ممنونِ ایشانم. همچنین سپاسگزارِ گردانندگان پرکار و خوش&zwnj;فکر شبکه&zwnj;ی آسمانه&zwnj;ام؛ به&zwnj;ویژه خانم مهندس مهرنوش دلشاد که این مجموعه&zwnj;جستار به کوشش و جوشش او فراهم آمده است.&nbsp;</p>