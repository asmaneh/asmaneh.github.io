--- 
title: "زیارت امامزادۀ واجب التعظیم..." 
authors: karimi 
types: blog 
featured: false
featureImg: "/assets/img/posts/BSVx.jpg" 
slug: BSVx 
gallery: 
- image_path: "/assets/img/posts/BSVx.jpg" 
  title: "زیارت امامزادۀ واجب التعظیم..." 
- image_path: "/assets/img/posts/BSVx-1.jpg" 
  title: "" 
- image_path: "/assets/img/posts/BSVx-2.jpg" 
  title: "" 
- image_path: "/assets/img/posts/BSVx-3.jpg" 
  title: "" 
 
--- 
<div>
<div>
<p>ایرج افشار در کتاب گلگشت در وطن&shy; به امامزاده&zwnj;ای روستایی اشاره دارد در شرق اصفهان: پس از طی یک فرسنگ باطلاق و مقداری تپه&shy;&zwnj;های ریگ و گذشتن از دو آبادی کوچک به شاه&shy;طور (آن را شیطور هم شنیده بودم) رسیدیم. رباط شاه عباسی و امامزاده&shy;ای با گنبد زیبا دارد.(افشار، ۴۸۵).</p>
<p>از این امامزاده در تاریخ&shy;نامه&zwnj;های معماری دورۀ اسلامی یا در تک&zwnj;نگاری&zwnj;ها ردپایی نیافتم (اگر شما یافتید نگارنده را خبر کنید) اما تاریخ&shy;نگار دورۀ شاه عباس دوم چنین به آن اشاره دارد: بعد از مراجعت سفر گندمان و توقف دارالسلطنۀ اصفهان ...قبل از آمدن نوروز فیروز ...متوجه ورتون من اعمال دارالسلطنۀ اصفهان گشته و ...متوجه زیارت امامزادۀ واجب التعظیم شاه عبدالعزیز که به شاه&shy;طور اشتهار دارد، گردیدند و بعد از نیل مطلب کامران و کامیاب به مقر سلطنت و مرکز خلافت مراجعت فرمودند (طاهر وحید، ۶۲۷).</p>
<p>اشارۀ دیگر به این امامزاده در کتابشناسی شیخ بهایی و در مشخصات رسالات او دیده می&zwnj;&shy;شود که یکی از رسالاتش را در مزار مشهور به شاه طور نگاشته است (رسالۀ قصر الصلاه فی الاماکن الاربعه). قدیم&zwnj;ترین نسخۀ این رساله بر مبنای این کتابشناسی تاریخ ۹۹۷ هجری دارد (ناجی نصرآبادی، ۴۹۷).</p>
<p>امامزاده عبدالعزیز روستای شاهطور اصفهان (در میانۀ راه اصفهان به ورزنه) به رسم همه امامزاده&zwnj;های روستایی به شدت مورد توجه مردم روستای اسلام آباد یا شاتور امروز یا شاهطور در متون قدیم است. کاشی&zwnj;کاری گنبد تازه تجدید شده و البته اهالی از آن ناراضی&zwnj;&shy;اند و الان در همکاری ادارۀ اوقاف مشغول مرمت گنبدخانه&zwnj;اند. چند نکته در مورد بنا به آن تشخص می&zwnj;بخشد و از حیث بررسی تاریخ معماری اهمیت آن را دو چندان می&zwnj;کند. از نظر تزیینات و ظرافت اجرای آن در گنبدخانه، این امامزاده به شدت چشمگیر است و مشابهت تزیینات آن با کاخ&zwnj;های هشت&zwnj;&shy;بهشت و عالی&shy;قاپو به خوبی به چشم می&zwnj;&shy;آید. صندوق چوبی ضریح گنبدخانه که آن هم بازسازی شده کتیبه&zwnj;&shy;ای دارد به تاریخ ۱۰۳۴ هجری که از روی صندوق قبلی رونویسی شده و نام خطاط را نیز بر خود دارد و نکتۀ آخر که مرا به نگاشتن این یادداشت وادار کرد، لایه&shy;&zwnj;های تازه&shy;&zwnj;ای است که حین مرمت&shy;&zwnj;های گنبدخانه هویدا شده و نشان از گنبدی آسیب دیده و البته پر تزیین دارد که مقرنس&zwnj;های منقوشی داشته و پس از آسیب دیدن لایۀ مقرنس دیگری به آن افزوده شده و به وضع امروزی&shy;&zwnj;اش در آمده. بنا به شدت در حال تغییر است و بیم آن می&zwnj;&shy;رود که به خصوص از نمای بیرونی اصیل آن تا چند سال دیگر چندان ردپایی باقی نمانده باشد. پیرامون بنا قبرستان بزرگ روستا بوده که اکنون دیگر صورت پیشین&zwnj;&shy;اش را ندارد. وجود رباط شاه&shy;&zwnj;عباسی در کنار قبرستان و امامزاده، نشان از مجموعه&shy;&zwnj;ای به هم پیوسته دارد که احتمالا در یک دورۀ کوتاه بنیان نهاده شده و منزلگاهی مهم در راه اصفهان به شرق بوده است.</p>
</div>
</div>
<div>
<p>* در نوشتن این یادداشت از کمک و یاری مرمتگر تزیینات گنبدخانۀ بنا مهندس ایمان پیمانی که تصویر اول این متن نیز از ایشان است، متشکرم</p>
</div>