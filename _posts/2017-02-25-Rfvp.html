--- 
title: "رنج تحقیق (۱): محمد قزوینی" 
authors: soltani 
types: blog 
featured: false
featureImg: "/assets/img/posts/Rfvp.jpg" 
slug: Rfvp 
gallery: 
- image_path: "/assets/img/posts/Rfvp.jpg" 
  title: "رنج تحقیق (۱): محمد قزوینی" 
- image_path: "/assets/img/posts/Rfvp-1.jpg" 
  title: "میرزا محمد قزوینی" 
 
--- 
<div>
<div>
<p>رنج تحقیق (۱): محمد قزوینی</p>
<p>۱۴ دی&zwnj;ماه ۱۳۹۵</p>
<p style="text-align: center;"><strong>۱</strong></p>
<p>مرحوم علامه میرزا محمدخان قزوینی به تعبیر مرحوم مجتبی مینوی از بنیان&zwnj;های ایران در سدۀ چهاردهم خورشیدی است. او پایه&zwnj;گذار تحقیقات علمی به شیوۀ دانشگاهی در ادبیات فارسی است. تصحیح متون به روش علمی در ایران در حدود صد سال پیش با کوشش&zwnj;های او آغاز شد. او حدود ۳۵ سال از عمر خود را در کتابخانه&zwnj;های کشورهای انگلیس و آلمان و فرانسه به این کار مشغول بود و رسائل بسیاری تألیف و نسخ متعددی را تصحیح کرد و پس بازگشت به ایران در ده سال پایانی عمر خویش هم مشغول کارهای بزرگی از جمله تصحیح دیوان حافظ بود. در کنار این&zwnj;ها مقالات بسیار مهم و آموزنده&zwnj; و یادداشت&zwnj;ها و نکات بسیاری از خود به یادگار گذاشت. مجموعۀ مقالات ایشان در ۷ جلد (۵ جلد مقالات، ۲ جلد: بیست&zwnj;مقاله) و یادداشت&zwnj;هایشان در ۱۴ (۱۰ جلد یادداشت&zwnj;ها و ۴ جلد مسائل پاریسیه) منتشر شده است. در سال&zwnj;هایی که در اروپا بود نامه&zwnj;&zwnj;هایی به دوستان خود می&zwnj;نوشت؛ برخی از این نامه&zwnj;ها به سیدحسن تقی&zwnj;زاده و محمدعلی فروغی و عباس اقبال آشتیانی تاکنون چاپ شده است.</p>
<p style="text-align: center;"><strong>۲</strong></p>
<p>نامۀ مورخ ۳ &zwnj;آذرماه ۱۳۰۲ از پاریس؛ محمد قزوینی به محمدعلی فروغی:<br />[بابت پولی که فرستادید] باری دست&zwnj; و &zwnj;بالمان به&zwnj;کلی باز شد و از اشدّ ضروریات یومیه که خورد و خوراک و گرمی است تجاوز کرده، قدری البسه و کفش و کلاه برای این زن و بچه و خودم خریدیم و هر سه&zwnj;مان را به لباس نعمای حضرت&zwnj;عالی که معنیً مدت&zwnj;ها ملبس بوده&zwnj;ایم، صورةً هم ملبس کردم، چه زمستان امسال در نهایت سختی است و لباس پشمینه را به&zwnj;کلی فاقد بودیم و کثرت گرانی فوق&zwnj;العادۀ روزافزون همه چیز تاکنون اجازۀ خرید کفش و کلاه نمی&zwnj;داد ولی لطف و احسان شما کم&zwnj;کم دارد ما را هم داخل آدم&zwnj;های معمولی این دنیا می&zwnj;کند و از آن وضع مختل که مثل خفاش که از نور روز می&zwnj;ترسد، میان مردم از بدی لباس و اوضاع مثل قماربازهای همه&zwnj;چیز باخته جرأت نمی&zwnj;کردیم سری بیرون بیاوریم، کم&zwnj;کم داریم خارج می&zwnj;شویم. باز من که بواسطۀ اجباری که دارم که به کتابخانه بروم و پیش این و آن گاه دیدنی بکنم یک سر و صورت ظاهری که فقط و فقط ظاهری بود (یعنی لباس&zwnj;های خارجی قدری سر و صورتی داشت ولی لباس&zwnj;های داخلی از کثرت رفو و رقاع از تماسک اجزای خود امتناع داشت) به خودم می&zwnj;دادم، ولی بیچاره این زن و بچه (لابد این کاغذها را کسی غیر حضرت&zwnj;عالی نخواهد دید)، زن لباسش رنگ&zwnj;رفته و از مُد افتاده و هفتاد مرتبه رفو شده و اتو خورده و کفشش تجدید کف و پاشنه مانند مداس ابی&zwnj;القاسم الطنبوری (که در میان عرب برای کفش سنگین وصله&zwnj;دار قدیمی مثل شده است و خیال می&zwnj;کنم که حکایتش را مسبوقید)، و بچه که خوش&zwnj;بختانه ملتفت وضع پریشان خودش نبود مثل بچۀ سرراهی یا بچه&zwnj;ای که شخص از زن دیگر دارد فقط نصف اعلای بدن ملبس و نصف اسفل همیشه مکشوف با گونه&zwnj;های &laquo;تپلی&raquo; و ساق و رانِ از سرما سرخ، همیشه این سر و آن سر اتاق می&zwnj;دوید. باری برای هر کدام لباس مقتصدانه&zwnj;ای ابتیاع شد و حالا بدون خجالت مادرش می&zwnj;تواند او را روزها گردش بدهد و او با بچه&zwnj;های دیگر بازی کند.</p>
<p style="text-align: center;"><strong>۳</strong></p>
<p>وقتی که علامه قزوینی به ایران آمد، رجال سرشناسی به منزل او رفت&zwnj;وآمد داشتند. شهربانی این رفت&zwnj;وآمدها را زیرنظر داشت و برای آگاهی از کم و کیف آن، مأموری گمارده بود. آن مأمور روزی از رانندۀ دکتر قاسم غنی در بارۀ قزوینی پرسید و اینکه اینها چه حرف&zwnj;هایی می&zwnj;زنند. راننده در پاسخ گفت:</p>
<p>آن&zwnj;قدر فهمیده&zwnj;ام که این پیرمرد خل&zwnj;وضع است و حرف&zwnj;هایی که می&zwnj;زند یک پاپاسی نمی&zwnj;ارزد؛ نه به درد دنیا می&zwnj;خورد و نه به درد آخرت. همه&zwnj;اش صحبتشان از کتاب است. ارباب من هم بی&zwnj;خودی شیفتۀ حرف&zwnj;های آسمون&zwnj;ریسمون این پیرمرد قدیمی شده است. چیزی دیگری سر درنیاوردم. همه&zwnj;اش از پدر و جدّ آدم&zwnj;های قدیمی حرف می&zwnj;زنند.</p>
<p style="text-align: center;"><strong>۴</strong></p>
<p>وقتی که علامه محمد قزوینی بعد از عمری تحصیلات حوزوی در ایران و سال&zwnj;ها پژوهش در اروپا و حشر و نشر با بزرگ&zwnj;ترین خاورشناسان جهان و نشر آن&zwnj;همه آثار تاریخی و ادبی فارسی و عربی و فراهم آن&zwnj;همه یادداشت به ایران بازگشت ارادتمندان او، امثال سید حسن تقی&zwnj;زاده و بدیع الزمان فروزانفر، خواستند برای او ممرِّ معیشتی فراهم سازند که او پیرانه&zwnj;سر از گرسنگی نمیرد. مصلحت در آن دیدند که ایشان را به استادی دانشگاه تهران دعوت کنند. مجلسی برای همین در دانشگاه تهران تشکیل شد که در آن تقی&zwnj;زاده و فروزانفر و همۀ بزرگان عصر در آن جمع بودند. از علامۀ قزوینی نیز خواهش کرده بودند که به آن مجلس درآید. سرانجام مسئلۀ استادی ایشان را مطرح کردند و قرار شد که شورای دانشگاه این موضوع را تصویب کند. هر یک از بزرگان دقایقی چند در فضایل علمی ایشان و جایگاه جهانی ایشان در حوزۀ پژوهش&zwnj;های ایرانی و اسلامی، سخن گفت و همگی به دانشگاه تهران تبریک گفتند که علامۀ قزوینی چنین افتخاری به دانشگاه تهران داده و استادی آنجا را قبول کرده است. کار در آستانۀ تمام شدن بود که یکی از استادان دانشکدۀ الاهیات، که در معارف طلبگی مرد فاضلی بود، و معلم صرف و نحو عربی بود، پرسید ایشان استاد چه رشته&zwnj;ای خواهند بود؟ پاسخ دادند که استاد تاریخ. آن استاد ساده&zwnj;لوح دانشکدۀ الاهیات گفت:<br />- تاریخ را که بچه خودش می&zwnj;خواند، استاد لازم ندارد.<br />مرحوم قزوینی با شنیدن این سخن برخاست و گفت: &laquo;آری، تاریخ استاد لازم ندارد.&raquo; و مجلس را ترک گفت و برای همیشه دانشگاه را از وجود بی&zwnj;مانند خویش محروم کرد. هرچه تقی&zwnj;زاده و فروزانفر و دیگر بزرگان عجز و لابه کردند، به هیچ روی حاضر نشد استادی دانشگاه تهران را قبول کند.</p>
<p style="text-align: center;">◆</p>
<p>زندگی علامۀ قزوینی پس از بازگشت به ایران هم زندگی سختی بود. دربارۀ آن آقای مهدوی دامغانی در مقدمۀ کتاب نامه&zwnj;های محمد قزوینی به محمدعلی فروغی و عباس اقبال آشتیانی مطالبی نوشته&zwnj;اند.</p>
<p>ــــــــــــــــــــــــــــــــــــــــــــــــــــــــــــــــــــــــــــــــــــــــــــــــ</p>
<p>منابع<br />۱. نامه&zwnj;های محمد قزوینی به محمدعلی فروغی و عباس اقبال آشتیانی. به کوشش ایرج افشار، نادر مطلبی کاشانی. تهران: طهوری، ۱۳۹۴. ص ۷۹ &ndash; ۸۱.<br />۲. محمدرضا شفیعی کدکنی. درویش ستیهنده: از میراث عرفانی شیخ جام. تهران: سخن، ۱۳۹۳. ص ۱۰۳-۱۰۵.</p>
<p>&nbsp;</p>
</div>
</div>