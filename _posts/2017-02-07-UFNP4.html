--- 
title: "آداب نوشتن دربارۀ معماری ۱ ـ مقدمه" 
authors: smohseni 
types: blog 
featured: false
slug: UFNP4 
--- 
<p>اولین روز ورودم به دورۀ مطالعات معماری ایران، با اولین جلسۀ کلاسی به نام &laquo;کارگاه نگارش&raquo; شروع شد. به اندازۀ (معدود!) بچه&zwnj;های عاشق مدرسه شوق داشتم و اینکه دورۀ جدید تحصیلی&zwnj;ام با درس &laquo;انشاء&raquo; شروع می&zwnj;شود را به فال نیک گرفتم. کارگاه نگارش درس جذابی بود و به عقیدۀ من یکی از مهم&zwnj;ترین درس&zwnj;های دورۀ مطالعات معماری ایران. آنچه بیش از همه آن را برایم جذاب می&zwnj;کرد این بود که پس از حدود ده سال دوباره در کلاسی بودم که نوشتن و خوب نوشتن و درست نوشتن موضوعش بود؛ چیزی که از کودکی سرگرمی و دغدغه&zwnj;ام بود. پس از تصویب برنامۀ بازنگری دورۀ مطالعات و گذشت یک سال از ورود من به این دوره، نام این درس به &laquo;آداب نوشتن دربارۀ معماری&raquo; تغییر کرد. این نام ذهن را قلقلک می&zwnj;دهد و انسان را به فکر کردن دربارۀ اینکه نوشتن دربارۀ معاری و آداب آن چیست وا می&zwnj;دارد. این توضیحات را بهانه&zwnj;ای کردم تا اولین یادداشتم در این وبگاه را حول نوشتن دربارۀ معماری صورت بدهم. آنچه می&zwnj;نویسم ارتباطی با نام آن درس و علت این نام&zwnj;گذاری و برنامۀ درسی آن ندارد و فقط دستاویزی است برای اندیشیدن.</p>
<p>تصور من این است که وقتی دربارۀ آداب کاری حرف می&zwnj;زنیم باید کسانی مدتی آن کار را انجام داده باشند و انباشته&zwnj;ای از محصول انجام دادن آن کار در دست باشد و آدم&zwnj;هایی که آن را انجام می&zwnj;دهند نیز باشند یا دست&zwnj;کم اثری از بودنشان در دست باشد تا بتوان آداب آن را دانست. مگر اینکه آن آداب قانون&zwnj;هایی باشد ازپیش&zwnj;نوشته که هر که قرار است در آینده آن کار را انجام بدهد باید طبق آنها عمل کند. اما واقعاً نوشته&zwnj;های دربارۀ معماری چقدر است؟ نوشته&zwnj;های روزگار ما چقدر؟ نوشته&zwnj;های فارسی&zwnj;زبانان دربارۀ معماری ایران چقدر؟ و بعد این نوشته&zwnj;ها چه کیفیتی دارد؟ چه کسانی اینها را نوشته&zwnj;اند و چرا نوشته&zwnj;اند؟ و پرسش&zwnj;های بسیار دیگری که می&zwnj;توان در این باره پرسید.</p>
<p>در مجموعه&zwnj;نوشته&zwnj;هایی با عنوان آداب نوشتن دربارۀ معماری تلاش می&zwnj;کنم راه&zwnj;های مختلف این کار را بیازمایم، به موضوعات مختلف معماری که می&zwnj;شود درباره&zwnj;شان نوشت نظر کنم، و گاهی دربارۀ نوشتن دربارۀ معماری بنویسم. بی&zwnj;شک این نوشته&zwnj;ها متأثر از نویسنده و احوال و دغدغه&zwnj;های او خواهد بود و نیز به تبع ماهیت این یادداشت&zwnj;ها بیش از آنکه در پی نوشتن چیزی علمی و دانشگاهی و بی&zwnj;نقص باشد در پی نشان دادن وجوه مختلف این کار و بیش از همه پیش کشیدن پرسش&zwnj;هایی در این باره است، گاه نیز دربارۀ این پرسش&zwnj;ها بحث خواهم کرد.</p>
<p>آنچه به پیش بردن این هدف کمک خواهد کرد البته خواندن نظرات و یادداشت&zwnj;های دیگران &laquo;دربارۀ معماری&raquo; و &laquo;دربارۀ نوشتن دربارۀ معماری&raquo; است.</p>