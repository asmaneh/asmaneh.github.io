--- 
title: "" 
authors: z.nadimi 
types: blog 
featured: false
slug: Nmkn 
--- 
<div>
<div>
<p style="text-align: justify;">تئوری معماری در طول حیاتش همواره متأثر از علوم و دانش&zwnj;هایی بوده است. یکی از مهم&zwnj;ترین این دانش&zwnj;ها که به نظر می&zwnj;رسد از ابتدای حیات تئوری معماری (ویترویوس) تا کنون پیوند عمیقی با معماری داشته است ولی کمتر به آن پرداخته شده است، "رتوریک" است. دانش رتوریک، خطابه یا بلاغت از زمان ویترویوس تا کنون ساختار کلی و شاکله تئوری معماری را تحت تأثیر قرار داده است.&nbsp; اما خود "رتوریک" در طول تاریخ&nbsp; دستخوش تحولات و تطورات معنایی شده است. لذا برای فهم آن باید مفهوم آن را در طول تاریخ مرور کرد. در این نوشتار تطورات معنایی رتوریک در سه برهۀ مهم تاریخی&zwnj;اش (جمهوری روم-قرون وسطی و رنسانس) مرور می&zwnj;شود و سپس تأثیر رتوریک بر تئوری و فهم معماری در همان دوره شرح داده می&zwnj;شود.</p>
<p style="text-align: justify;">رتوریک دانشی نیست که در دوره&zwnj;ای به وجود آمده باشد و در دوره&zwnj;ای دیگر از یاد رفته باشد، بلکه "رتوریک" پیوندی ذاتی با انسان و زندگی اجتماعی او دارد. رفته رفته با شکل&zwnj;گیری جوامع، انسان&zwnj;ها به نیروهای سخن آگاه شدند و در پی استفاده هدفمند تری از زبان بر آمدند و "دانش رتوریک" را به وجود آوردند. با رجوع به منابع کهن مشخص می&zwnj;شود که در یونان باستان، برای اخذ رأی مردم درباره مطالب مهم مملکتی و همچنین در دادگاه&zwnj;های حکومتی برای اقناع قاضی در اتخاذ حکمی درباره محکوم یا تبرئه کردن متهم از رتوریک استفاده می&zwnj;&shy;کرده اند.</p>
<p style="text-align: justify;">رفته&zwnj;رفته تمایل مردم به آموختن فنون سخنوری یا رتوریک بیشتر شد و عده ای از این شرایط استفاده کردند و فنون سخنوری را تنها با هدف اقناع مخاطب به مردم آموزش می&zwnj;دادند و از آنها طلب دستمزد می&zwnj;کردند . ایشان تأکید خاصی بر نقش زینتی رتوریک داشتند و مهم&zwnj;ترین کارکرد رتوریک را تزئین کلام برای اقناع مخاطب می&zwnj;دانستند. از این رو مدعی بودند که لزومی ندارد سخنران به این بیاندیشد که آیا سخنش حقیقت دارد یا نه. طرفداران چنین نگرشی را سوفسطائیان می&zwnj;نامند. [۱] آنها برای اولین بار منجر به جدایی بلاغت و حکمت، &nbsp;یعنی خوب سخن گفتن و سخن خوب گفتن شدند.</p>
<p style="text-align: justify;">سقراط، در واکنش به این رویکرد و سوء استفاده سوفسطائیان از رتوریک، کل هنر خطابه را از لحاظ اخلاقی محکوم کرد. بعد از سقراط ، افلاطون نیز در پیروی از استادش، دیدگاه منفی&nbsp; خود نسبت به خطابه را بیان کرد و مغالطات سوفسطائیان را آشکار کرد و شاگردانش را از آنها برحذر داشت. سپس رتوریک را نوعی "ایمپریا" یعنی مواد آرایشی نامید و معتقد بود که خطیب کسی است که، بدون توجه به حقیقت، صرفا در صدد اقناع است. (خطابه، دیکسون، ص۱۸) سقراط و افلاطون برای سخن ، روش دیالکتیک (جدل) را که بر مبنای اصول مشخصی بنا شده بود در مقابل سفسطه پیشنهاد دادند.</p>
<p style="text-align: justify;">ارسطو شاگرد افلاطون در سال ۱۳۳۰ق م کتابچۀ راهنمای هنر خطابه را نوشت. وی در جمله آغازین آن بی سرو صدا بحث اصلی سقراط را نقض می&zwnj;کند. ارسطو می نویسد " خطابه مکمل جدل[۲] است. " ارسطو می&zwnj;کوشید ثابت کند که خطابه هم دقت فکری خود را دارد و کم از منطق نیست. ارسطو صفحات زیادی را به بیان راه&zwnj;هایی که خطیب می&zwnj;تواند دعوی خود را ثابت کند و به تشریح قیاس مضمر [۳] در خطابه که معادل قیاس در منطق است، اختصاص داد و هدفش تأکید بر این نکته بود که فن خطابه هم مانند جدل بیشتر یک روش استدلال است و صرفاً زینتی نیست. (خطابه، دیکسون، ص ۱۸)</p>
<p style="text-align: justify;">با نگاهی به تاریخ تطور معنایی رتوریک به نظر می&zwnj;رسد که ماجرای تقابل دیدگاه ارسطو و افلاطون نسبت به رتوریک همواره در طول تاریخ تکرار شده است. رتوریک، دانشی است که قطب&zwnj;های مختلفی در خود دارد در هر دوره، یکی از این قطب&zwnj;ها ثقل بیشتری پیدا کرده اند و دیگر قطب&zwnj;ها را به حاشیه رانده&zwnj;اند و شاید بتوان گفت همین امر موجب ایجاد تلقی&zwnj;های متفاوت از "رتوریک" در طول تاریخ بوده است. گاهی قطب منطقی رتوریک سنگینی پیدا کرده است و تعریف آن به بلاغت متمایل شده است و گاه قطب زینتی آن برجسته شده و تعریف رتوریک به سمت خطابه گرایش پیدا کرده است.&nbsp;</p>
<p style="text-align: justify;">اگر مطابق آنجه ارسطو می گوید، سه رکن مهم رتوریک را "اتوس، پاتوس و لوگوس" بدانیم، &nbsp;می&zwnj;توان مدعی شد که هر سه آنها نیروهای سخن هستند و توجه متوازن به آنها اقناع را به وجود می&zwnj;آورد. &nbsp;اما در هر دوره،&nbsp; یکی از آنها اهمیت بیشتری پیدا کرده است. شاید بتوان آنها را قطب زینتی، منطقی و اقناعی رتوریک نامید.&nbsp; لذا اگر رتوریک خوب را ماحصل تعادل این سه قطب و توجه متوازن به آنها بدانیم، با سیری در تاریخ رتوریک به نظر می&zwnj;رسد در دو دوره تاریخی به حالت تعادلی این سه قطب نزدیک شده ایم: یک بار در جمهوری روم در دوران هلنیستی که نتیجه آن خلق قوانین رومی بود و بار دیگر در دوران رنسانس که منجر به توسعه و اتحاد علوم و هنرها شد.</p>
<p style="text-align: justify;">با مروری بر تاریخ تئوری معماری، روشن می&zwnj;شود که در همین دوره&zwnj;های تاریخی، معماری نیز دستخوش تحولات مهم و سازنده&zwnj;ای شده است. همچنین نظریه&zwnj;پردازان بزرگ معماری در همین ادوار می&zwnj;زیسته اند و تئوری&zwnj;های خود را تدوین کرده&zwnj;اند. ویترویوس به عنوان اولین نظریه&zwnj;&shy;پرداز معماری در دوران هلنی، ده کتاب معماری&zwnj;اش را که نخستین متن تئوری معماری بود با اتکا فراوان به کتاب درباره خطیب سیسرون نوشت. وی در قضاوت&zwnj;ها، اصطلاحات و بحث&zwnj;هایش و حتی ساختار کتابش به وضوح تحت تأثیر خطیب هم عصرش، سیسرون بوده است.&nbsp; همچنین آلبرتی، به عنوان مهم&zwnj;ترین نظریه&zwnj;&shy;پرداز هنر و معماری در دوره رنسانس، رساله "در باب نقاشی"اش را بر مبنای مدل فصاحت و بلاغت کوئین تیلیان نوشت. همچنین کتاب &laquo;در باب معماری&raquo;&zwnj;اش را نیز با تکیه بر دانش رتوریک در دوران رنسانس نوشت. در این دوره، "آلبرتی می&zwnj;خواست که انواع هنرها اعم از نقاشی، معماری، موسیقی و ... &nbsp;را زیر چتر تئوری&zwnj;های رتوریک دوباره تئوری&zwnj;پردازی کند." (Encyclopedia of rhetoric . Thomas O.Sloane, p 53) مفهوم زیبایی که هستۀ مرکزی نظریات معماری آلبرتی را تشکیل می&zwnj;دهد، پیوند وثیقی با مفاهیم کلیدی رتوریک دارد. وی واژگانی چون کونسینانتاس و دکوروم را برای دلالت بر هارمونی و ایجاد وحدت در میان اجزاء اثر به کار برد که صرفاً در حوزۀ خطابه به کار می&zwnj;رفت و خارج از آن حوزه کلمه&zwnj;ای ناشناخته بود.</p>
<p style="text-align: justify;">علاوه بر این، در قرون وسطی (پیش از دوران رنسانس)، رتوریک همچنان "یک علم مرکزی و مهم در فرهنگ بیزانتین" بود . کاهش خطابه&zwnj;های مجلسی در این دوران منجر شد که نیروی نظریه&zwnj;پردازان رتوریک در مجرای تربیتی بیافتد و رتوریک از جمله دروس اصلی مدارس شد و این نتایج خوبی به بار آورد و منجر به اعتلای سایر رشته&zwnj;ها هم شد. (خطابه، دیکسون، ص۵۴) به عبارتی کارکرد مدنی رتوریک تبدیل به کارکردی تربیتی و آموزشی شد.</p>
<p style="text-align: justify;">به همین علت است که در این دوره، سایر هنرها از جمله معماری در نظر و عمل تحت تأثیر مباحث نظری و عملی رتوریک قرار گرفتند. مثلاْ تمرین&zwnj;های رتوریکی من جمله اکفراسیس [۴] برای آثار معماری به کار گرفته می&zwnj;شدند و&nbsp; نتیجۀ آن بازسازی و احیاء بناهای قدیمی بود. برای مثال می&zwnj;توان به بازسازی گنبد کلیسای ایاصوفیه اشاره کرد. &nbsp;در این دوران، قطب زینتی رتوریک&nbsp; اهمیت بیشتری پیدا کرده بود و درسنامه&zwnj;های رتوریک بیشتر بر مباحث رکن سبک می&zwnj;پرداختند و همین&zwnj;ها اصول بلاغت غربی را تا قرن&zwnj;ها شکل داد. &nbsp;</p>
<p style="text-align: justify;">ادامه دارد...</p>
</div>
</div>
<div style="padding-right: 40px; text-align: justify;"><span style="font-size: 10pt;">۱. علیه این بی مسولیتی اخلاقی بود که ایسوکراتس (۳۹۰ ق.م ) (شاگرد گورگیاس، یعنی شاگرد علیه استاد) برخاست. او اعلام کرد که دغدغه&zwnj;اش دیگر نه هنر خطابه بلکه هنر سخن (لوگوس) است. این هنر به ذهن نیرومند و خلاقی نیاز دارد زیرا لوگوس شامل همه جوانب ارتباط است. لوگوس، عقل احساس تخیل و صور بیان را در بر می گیرد و قوه&zwnj;ای ایست که با آن کارهای اجتماعی&zwnj;مان را پیش می&zwnj;بریم زندگی روزمره را پیش می&zwnj;بریم و دربارۀ عملکرد اخلاقی&zwnj;مان تصمیم می&zwnj;گیریم. (خطابه، دیکسون، ص۱۲) در تعلیم و تربیت ، آموزش لوگوس موجب ارتقای اخلاقی می&zwnj;شود. زیرا انسانی که آرزوی خوب سخن گفتن دارد با فضیلتتر می&zwnj;شود . (آنتی دوسیس، ۲۷۵)</span></div>
<div style="padding-right: 40px; text-align: justify;">
<p style="padding-right: 40px;"><span style="font-size: 10pt;">خردورز سخندان (eloquent wisdom) وی نام خطابه را استفاده نمی&zwnj;کرده هنر جهان، آموزش جهان و فلسفه می&zwnj;گفته (همان لوگوس)</span></p>
</div>
<div style="padding-right: 40px; text-align: justify;"><span style="font-size: 10pt;">۲. دیالکتیک</span></div>
<div style="padding-right: 40px; text-align: justify;"><span style="font-size: 10pt;">۳. قیاس مضمر استدلالی بر اساس مقدمات صادق و محتمل - در مقابل مسلم- است که به نتایجی خاص - و نه عام- می&zwnj;رسد.</span></div>
<div style="padding-right: 40px; text-align: justify;"><span style="font-size: 10pt;">۴. اکفراسیس نوشتاری توصیفی دربارۀ یک اثر هنری است.</span></div>