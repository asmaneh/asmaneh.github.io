--- 
title: "تئاتر شهر: بحثی در نسبت داوری آثار معماری و اصالت" 
authors: asmaneh 
types: bulletins 
categories: shahrtheater 
tags: تئاتر شهر,تئاتر شهر تهران,علی سردار افخمی,علی سردارافخمی,نقد تاریخی معماری,نقد صورت‌مدارانه معماری,نقد فرمال,معماری مدرن ایران,معماری معاصر ایران,معماری پست مدرن,اصالت,آوانگارد,تقلید,اقتباس,کپی,حقوق معنوی,ادوارد دارل استون,تالار بکمن,علی کیافر,نقد هنر,تاریخ نگاری مبتنی بر طراحی,نشانه شهری,فضای شهری,پهلوی,محمدرضا پهلوی,فرح دیبا,ساختمان مجلس,بهارستان,معماری ایرانی,روح‌الله نیک‌خصال,برج آزادی,برج شهیاد,خروس جنگی,سقاخانه,مکتب سقاخانه,قندریز,تناولی,پارک دانشجو,چهارراه ولیعصر 
sortOrder: 1 
featured: false
featureImg: "/assets/img/posts/dEE5.jpg" 
attachedPDF: "/assets/pdf/dEE5.pdf" 
slug: dEE5 
gallery: 
- image_path: "/assets/img/posts/dEE5.jpg" 
  title: "تئاتر شهر: بحثی در نسبت داوری آثار معماری و اصالت" 
- image_path: "/assets/img/posts/dEE5-1.jpg" 
  title: "" 
 
--- 
<p style="text-align: justify;">مدت کوتاهی بعد از درگذشت علی سردار افخمی، در روزهای ۳ و ۴ دی ۱۳۹۹ دو یادداشت از علی کیافر، معمار و مدرس معماری ساکن ایالات متحده، در روزنامۀ شرق منتشر شد: &laquo;<a href="https://sharghdaily.com/fa/main/detail/275699/%D8%AA%D8%A6%D8%A7%D8%AA%D8%B1-%D8%B4%D9%87%D8%B1-%D8%AA%D9%87%D8%B1%D8%A7%D9%86:-%D8%AC%D8%A7%D9%85%D9%87%E2%80%8C%D8%A7%DB%8C-%D9%86%D9%88%DB%8C%D9%86-%D9%88-%D9%BE%D8%B1%D8%A8%D9%87%D8%A7-%DB%8C%D8%A7-%D9%BE%DB%8C%D8%B1%D8%A7%DB%8C%D8%B4%DB%8C-%D8%A8%D8%B1-%D8%AC%D8%A7%D9%85%D9%87-%D8%AF%DB%8C%DA%AF%D8%B1%D8%A7%D9%86" target="_blank" rel="noopener">تئاتر شهر تهران: جامه&zwnj;ای نوین و پربها یا پیرایشی بر جامۀ دیگران</a>&raquo; و &laquo;<a href="https://sharghdaily.com/fa/Main/Detail/275758/%D8%AA%D8%A6%D8%A7%D8%AA%D8%B1-%D8%B4%D9%87%D8%B1-%D9%BE%DB%8C%D8%B1%D8%A7%DB%8C%D8%B4%DB%8C-%D8%AA%D8%B2%DB%8C%DB%8C%D9%86%DB%8C-%DB%8C%D8%A7-%D8%A7%D8%B5%D8%A7%D9%84%D8%AA-%D8%AF%D8%B1-%D8%B7%D8%B1%D8%A7%D8%AD%DB%8C" target="_blank" rel="noopener">تئاتر شهر: پیرایشی تزیینی یا اصالت در طراحی</a>&raquo;. در این دو یادداشت، آقای کیافر با تکیه بر شباهت تئاتر شهر تهران، اثر سردار افخمی، با بنای تالار بکمن، یک آمفی&zwnj;تئاتر در محوطۀ دانشگاهی در ایالت کالیفرنیای امریکا، اثر ادوارد دارل استون، توضیح داده است که از نظر او تئاتر شهر در واقع طرح اصیلی ندارد. همچنین، با تکیه بر اظهار نظر چند نفر از اهل تئاتر ایران، بنای تئاتر شهر را از نظر کارکردی فاقد کیفیت توصیف کرده است. یادداشت آقای کیافر به بحثی مکتوب میان جمعی از همراهان آسمانه در باب اصالت یا جعلی بودن طرح تئاتر شهر، اهمیت یا عدم اهمیت این موضوع و نحوۀ داوری ما دربارۀ این بنا منجر شد. آنچه می&zwnj;خوانید مشروح بحث مکتوبی است که در پی انتشار آن یادداشت&zwnj;ها در گرفت.</p>
<p style="text-align: justify;">در این گفت&zwnj;وگو خانم&zwnj;ها و آقایان سپیده احمدخانی، علیرضا جباری، نیوشا حاجیان، مهدی حسینی، فرزاد زره&zwnj;داران، یحیی سپهری، مریم شائیان، حسنی صالحی، علی طباطبایی، زهرا فراهانی، سیاوش گل&zwnj;محمدی، روح&zwnj;الله مجتهدزاده و صبا مدنی مشارکت کردند. پروندۀ پی&zwnj;دی&zwnj;اف این گفتگو را از <a href="https://raw.githubusercontent.com/asmaneh/asmaneh.github.io/master/assets/pdf/dEE5.pdf" target="_blank" rel="noopener">اینجا</a> دریافت کنید.</p>
<p style="text-align: center;"><img src="https://upload.wikimedia.org/wikipedia/commons/4/40/City_Theater_of_Tehran_-_1971.jpg" alt="" width="440" height="332" /></p>
<p style="text-align: center;"><img src="https://live.staticflickr.com/4705/39355497475_e5b699f59c_b.jpg" alt="" width="435" height="246" /></p>
<p style="text-align: justify;">■<strong> صبا مدنی:</strong> دانستن این شباهتِ خیلی&zwnj;خیلی گل&zwnj;درشت و زیاد برای من تازگی داشت. بعضی دیگر از دوستانم هم مثل من از آن بنای امریکایی و شباهت بی&zwnj;اطلاع بودند. ولی دوست دیگری گفت ظاهرا چند سال پیش هم این گرته&zwnj;برداری زبان&zwnj;زد شده بوده است. در صفحۀ ویکی&zwnj;پدیای فارسی تئاتر شهر هم در این باره نکته&zwnj;ای نوشته شده که آن هم ظاهراً تازه نیست (شاید مربوط به ۱۰-۱۲ سال پیش باشد).&nbsp;</p>
<p style="text-align: justify;">چند سال پیش یکی از کارگردان&zwnj;های معروف ایرانی در یکی از گالری&zwnj;های معروف تهران نمایشگاه نقاشی گذاشت. یک-دو روز که گذشت معلوم شد همۀ نقاشی&zwnj;ها کپی&zwnj;های بسیار بدی از آثار نقاش دیگری است. هیاهو بالا گرفت و نمایشگاه خانم کارگردان به یک هفته نرسیده بسته شد. تئاتر شهر مثل نمایشگاه نقاشی که نیست که بشود از جلوی دید حذفش کرد. الان حدود پنجاه سال از عمرش گذشته و اثر تاریخی حساب می&zwnj;شود؛ یک نشانۀ شهری است و به خاطر موقعیتش و کاربردش همچنان ساختمان مهمی است.&nbsp; ولی الان یا ده سال پیش یا بیست سال پیش فهمیدیم که از جنبه&zwnj;ای تقلبی است.&nbsp;</p>
<p style="text-align: justify;">درست است که هزارها ساختمان خیلی بدتر توی تهران داریم و از این منظر شاید بشود گفت به&zwnj;رغم این اشکال باز هم از خیلی دیگر از ساختمان&zwnj;های شهرمان بهتر است؛ اما اگر بخواهیم در مقایسه با خودش و موقعیتش و نه در مقایسه با بقیۀ شهر درباره&zwnj;اش داوری کنیم، چطوری باید داوری کنیم، یا شما چطوری داوری&zwnj;اش می&zwnj;کنید؟</p>
<p style="text-align: justify;"><strong>مریم شائیان:</strong> شمارۀ آخر مجلۀ همشهری معماری، شمارۀ ۳۷، زمستان ۹۶، تیتر درشتی داشت با عنوان &laquo;پایانِ نامه&raquo;. در این شماره بخشی با عنوان &laquo;کارنامۀ ما از روی دست دیگران&raquo; قرار داشت که علاوه بر ساختمان تئاتر شهر، ده&zwnj;ها ساختمان دیگر را در کنار نمونه&zwnj;های مشابه خارجی&zwnj;شان نشان داده بود و توضیح مختصری درباره تشابه ساختمان&zwnj;ها بیان شده بود.</p>
<p style="text-align: justify;"><strong>علیرضا جبّاری:</strong> تصاویر بسیار جالب و گویاست؛ اوایل که دانشجوی معماری شده بودم برایم این پرسش مطرح شده بود که چرا بنای موزۀ هنرهای معاصر دیبا در سطح جهانی کمتر مطرح شده است که بعدا فهمیدم خود اثر متاثر از شعبه موزه باوهاوس والتر گروپیوس است.</p>
<p style="text-align: justify;"><strong>روح&zwnj;الله مجتهدزاده:</strong> شاید بتوان این موضوع، و همینطور موضوع شباهت بسیاری دیگر از بناهای مهم دهه&zwnj;های ۴۰ و ۵۰ با آثاری مشهور از معماری معاصر جهان، را از زاویۀ دیگری هم دید. خاطرم هست خیلی سال پیش، در اواخر دوران اول دانشجویی&zwnj;ام، با دکتر عیسی حجت درباب آموزش معماری در ایران معاصر گفتگو می&zwnj;کردم. ایشان معتقد بود شیوۀ آموزش بوزاری، که به نوعی بنیان آموزش معماری در ایران معاصر بود، در کنار جریان مدرن، که جریان اصلی معماری از سال&zwnj;های ۱۳۲۰-۷۰ در ایران بود، فرهنگ خاصی در آموزش معماری، و به تبع آن محیط حرفه&zwnj;ای معماری، در ایران معاصر پدید آورده بود. در این فرهنگ معماری دارای الگوها یا اردرهایی بود اما این اردرها دیگر ضرورتاً اردرهای بوزاری نبود بلکه اردرهایی بود که از کار معماران یا سبک&zwnj;های مرجع پدید آمده بود؛ مثلا مرجع گروهی رایت بود و معماری خوب نزد ایشان معماری&zwnj;ای بود که به معماری رایت شبیه&zwnj;تر است، گروهی دیگر کوربوزیه، گروهی دیگر میس&zwnj;وندرروهه و همینطور الی آخر. اگر این دیدگاه را درست بدانیم، که البته خود محتاج تحقیق مفصل&zwnj;تر است، آنگاه شاید بتوان ریشۀ شباهت بسیاری از بناهای معاصر معماری ایران با همتاهایی در گوشه کنار جهان را بهتر توضیح داد. نکته دیگر که از آن گفتگو به خاطرم مانده آن است که دکتر حجت این پدیده را به خودی خود منفی نمی&zwnj;دانست و معتقد بود آن رویکرد از -به تعبیر ایشان- &laquo;کثرت&zwnj;زدگی&raquo; موجود بهتر بود و از همین روی هم در آن دوره مجموعاً آثاری موفق&zwnj;تر نسبت به امروز تولید شد. (البته امروز این گفتگو حدود ۲۰سال قبل بود، از آن زمان تا کنون آثار بسیاری در بستر معماری معاصر ایران تولید شده که ممکن است نظر امروز ایشان را تغییر داده یا دستکم در آن تاثیر گذارده باشد)</p>
<p style="text-align: justify;"><strong>مهدی حسینی: </strong>به این مثال&zwnj;ها طرح ورزشگاه فعلی آزادی راهم اضافه کنید که برداشته از نمونه&zwnj;ای مکزیکی است. به نظر می&zwnj;رسد این ایدۀ تقلید از دهۀ ۴۰ و ۵۰ تا به حال در معماری ما جریان داشته است، فقط این موضوع به لطف شبکه&zwnj;های مجازی اکنون بیشتر پیش چشم ماست. گویا هنرهای دیگر هم کم از معماری نداشته&zwnj;اند. مشهورترین ملودی&zwnj;های موزیک پاپ یا برخی از فیلمنامه&zwnj;ها و سکانس&zwnj;های شاخص فیلم&zwnj;های آن زمان هم تقلید مستقیم نمونه&zwnj;های غربی و حتی آمریکای جنوبی است.</p>
<p style="text-align: justify;">شاید یکی دیگر از نمونه&zwnj;های شاخص آن&zwnj;چه آقای مجتهدزاده فرمودند معماری لویی کان است. به نظرم در آثار معمارانی مثل آقای دیبا نظیر فرهنگسرای نیاوران و پارک شفق یا حتی نمازخانه پارک لاله به وضوح ردپای بناهای شاخص کان مثل مرکز تحقیقات سالک را می&zwnj;توان دید.</p>
<p style="text-align: justify;"><strong>نیوشا حاجیان: </strong>راستش به نظرم صحبت درباره چنین مسئله&zwnj;ای مادامی که ما تعریفی از تقلید در معماری نداریم یا مرزهای آن را از گرته&zwnj;برداری یا تأثیر گرفتن از آثار مشخص نکردیم، پیچیده است. علاوه&zwnj;بر&zwnj;این من فکر می&zwnj;کنم بحث تقلید در هر حوزه با حوزه&zwnj;های دیگر متفاوت است، مثلاً تقلید در انواع هنرها با معماری فرق می&zwnj;کند و باید درباره هر کدام جداگانه بحث کرد. مثلاً تقلید در معماری با تقلید در نقاشی با تقلید در طراحی لباس یا طراحی مبلمان متفاوت است. جدای از تفاوت در این حوزه&zwnj;ها، بحث تقلید در زمان&zwnj;های مختلف هم می&zwnj;تواند متفاوت باشد. منظورم این است که ما هیچ&zwnj;وقت به نظرمان رسیده که مسجدهای چهار ایوانی همه تقلیدی از جامع اصفهان&zwnj;اند؟ یا مدارس دورۀ تیموری تقلیدی از یکدیگرند؟ میل&zwnj;ها چرا انقدر شبیه هم&zwnj;اند؟ احتمالاً تعداد معدودی از ما بتوانیم کلیساهای گوتیک را از هم تشخیص دهیم. آیا اینها را هم بد می&zwnj;دانیم؟ خلاصه که صحبت در این حوزه پیچیده است و به نظر من، اگر پیشتر کسی درباره آن بحث نکرده، بهتر است مورد به مورد درباره &laquo;تقلید&raquo; در آثار معماری صحبت کنیم و بعد موضعمان را مشخص کنیم.</p>
<p style="text-align: justify;">مشخصاً درباره تئاتر شهر باید مشخص کنیم که &laquo;تقلید&raquo; در آن دوره چه مفهمومی داشته است؟ مفهوم نوآوری در معماری کی به آن وارد شد یا کی انقدر ارزشمند شد؟ یا نو بودن همیشه از معیارهای اصلی برای سنجش یک بنا بوده است؟&nbsp;</p>
<p style="text-align: justify;">مشخصاً راجع به تئاتر شهر باید بگویم، تئاتر شهر برای من همچنان عزیز است چون دست&zwnj;کم من تقلیدی موفق می&zwnj;دانم&zwnj;اش. فضای عمومی که تئاتر شهر در اطراف خودش تولید کرده فضایی کم&zwnj;نظیر در تهران است و به نظر من خود بنا هم در سیاقش خوب نشسته چنانکه بسیاری از ما هیچ&zwnj;وقت فکر نکردیم این بنا با این شکل نباید اینجا می&zwnj;بود؛ از نظر پاسخ&zwnj;گویی به کارکرد باید کاربران آن پاسخ دهند و اگر بگویند بنا پاسخ&zwnj;گوی نیازهایشان نیست باید بررسی شود که این به خاطر تلاش برای متعهد بودن به فرم خاصی است یا مشکل چیز دیگری است.&nbsp;</p>
<p style="text-align: justify;">اما قضیه به نظر من متفاوت بود اگر از بنایی نمادین و نشانه&zwnj;ای صحبت می&zwnj;کردیم. برای مثال اگر روزی بفهمم برج شهیاد تقلیدی از بنای دیگری بوده است، احتمالاً دیگر نتوانم بنا را تحمل کنم چون برج شهیاد قرار بوده است که نماد باشد و اگر شهرداری تهران بگذارد تا مدتها نماد تهران می&zwnj;ماند. خب نماد در ذات خود به نظر من باید یکه باشد. اما به نظر من تئاتر شهر چنین کارکردی ندارد. از طرفی اگر آقای سردار افخمی با طراحی تئاتر شهر در مسابقه&zwnj;ای شرکت کرده بود، جایزه&zwnj;ای برده بود یا خواسته بود خود را با آن معرفی کند قضیه باز هم متفاوت بود. این را از این جهت می&zwnj;گویم که آن را با نقاشی&zwnj;های خانم میلانی مقایسه کردید. جدای از اینکه آن نقاشی است و این معماری، به نظر من برگزاری نمایشگاه و به نمایش درآوردن خود از خلال آثار قضیه را متفاوت می&zwnj;کند.</p>
<p style="text-align: justify;"><strong>فرزاد زره&zwnj;داران:</strong> در پاسخ به این پرسش که ما باید چگونه تئاتر شهر را داوری کنیم من با خانم حاجیان موافقم. به این فکر می&zwnj;کردم که هر داوری برای داوری کردن معیارهایی در دست دارد؛ آنچه قرار است داوری شود را به آن معیار&zwnj;ها عرضه می&zwnj;کند و بر مبنای آنها داوری صورت می&zwnj;گیرد. به نظرم ایشان به درستی گفتند که این معیارها روشن نیست و ممکن است زمان به زمان و مورد به مورد یا حتی داور به داور تفاوت داشته باشد. در یادداشتی که در روزنامۀ&zwnj; شرق منتشر شده بود برخی ایراد&zwnj;های طراحی، نظیر آکوستیک سالن نمایش یا نقاط کور، مطرح شد اما من از شنیدن&nbsp; اینکه این بنا مشکلات طراحی دارد یا کپی است مغموم نمی&zwnj;شوم. نقشی که فضای پیرامونی تئاتر شهر برای من داشته به هیچ وجه قابل قیاس با کارکردش به مثابۀ سالن نمایش نیست. خاطرم هست من شهرستانی که سال نودودو به تهران آمدم تنها یک فضای آشنا در شهر داشتم و آن فضا فضای پیرامونی تئاتر شهر بود. به همین خاطر فکر می&zwnj;کنم اگر قرار باشد معیاری برای موفق بودن یا نبودن تئاترشهر در نظر بگیریم شاید لازم باشد به چنین معیارهایی هم فکر کنیم. شاید معیاری با این عنوان: &laquo;ایجاد فضایی آشنا برای غریبان&raquo;.</p>
<p style="text-align: justify;"><strong>صبا مدنی: </strong>آقای سردار افخمی در ایران درس نخوانده بود. دست&zwnj;کم می&zwnj;شود این را فرض گرفت که از ارزش&zwnj;ها و معیارها و مبانی معماری مدرن و از جمله ارزش بودنِ اصالت و آوانگارد بودن در هنر مدرن آگاه بود. به رغم این آگاهی، نتیجۀ کارش خیلی فراتر از حتی اقتباس یا الگوبرداری از نمونۀ امریکایی به آن شبیه است.</p>
<p style="text-align: justify;">دوستان نمونه&zwnj;های دیگری هم از شباهت&zwnj;های آثار معماری معاصر ایران با نمونه&zwnj;های غیرایرانی مثال زدند. اگر تمرکزمان را فعلا بگذاریم روی آثار مربوط به پیش از انقلاب، حتی شباهت موزۀ هنرهای معاصر هم با نمونه&zwnj;های غیرایرانی به این اندازه بغرنج نیست؛ یا طرح سیحون برای بنای یادبود بوعلی&zwnj;سینا در همدان را همه می&zwnj;دانیم و به خوبی هم معلوم است که اقتباسی از برج قابوس است و هیچ&zwnj;کس هم برچسب کپی تا به حال به آن نزده.</p>
<p style="text-align: justify;">اگر کسی دربارۀ این تعاریف مطالعه&zwnj;ای داشته باشد خیلی جالب است که اینجا توضیح بدهند: تقلید، جعل، اقتباس، ... و انواع و اقسام روابطی که در نظریه&zwnj;های بینامتنیت بین متن&zwnj;های مختلف تعریف شده. منظورم این است که آقای سردار افخمی در زمان خودش بی&zwnj;خبر نبود که اگر معلوم بشود طرحش چقدر شبیه به تالار بکمن است واکنش منتقدان چه می&zwnj;بود. اگر فعلا بنا را بگذاریم بر تکیه بر نقل&zwnj;قول&zwnj;هایی که در یادداشت روزنامۀ شرق آمده، خودش جایی به شباهت مستقیم طرحش با تالار بکمن یا اثر معماری دیگری اشاره نکرده و بلکه انکار هم کرده.</p>
<p style="text-align: justify;">دیگر اینکه حتی اگر فرض کنیم مراحل واگذاری پروژه به دفتر ایشان با رانت و اینجور چیزها نبود، حداقل می&zwnj;شود گفت از بودجۀ عمومی کشور بهره برده و این امکان را داشته که در یک نقطۀ مهم شهر یک بنای ماندگار بسازد و طرحِ کپی تحویل داده و اجرا کرده. اگر همین امروز در تهران مثلا یک موزۀ جدید ساخته بشود و طرحش عین موزۀ گوگنهایم نیویورک باشد با اجرای خوب و تمیز، کپی بودنش را می&zwnj;بخشیم؟ (ولی فراموش نمی&zwnj;کنیم ؟!)</p>
<p style="text-align: justify;">و خانم حاجیان عزیز، متوجه نشدم چرا تئاتر شهر را نشانۀ شهری محسوب نمی&zwnj;کنید، هم موقعیتش و هم فرمش در خدمت این است که نشانه باشد و هست. اتفاقا سؤال&zwnj;هایی که در ذهنم هست بیشتر معطوف به همین وجه بناست: یک دفعه می&zwnj;فهمیم یک نشانۀ مهم شهرمان تقلبی است؛ باید چه&zwnj;کارش کنیم؟ آیا الان ارزشش فقط بابت گذشت عمر ۵۰ ساله&zwnj;اش است؟ بنا بر این مثلا در هر صورت به اینکه با ساخت و ساز جدید وارد حریمش بشوند معترض می&zwnj;شویم یا اگر خرابی&zwnj;ای در آن پدید بیاید طالب تعمیر و مرمتش هستیم؟&nbsp;</p>
<p style="text-align: justify;">مشکل یک جورهایی اخلاقی است دیگر. اگر یک روز بفهمیم دوست نزدیکمان پنجاه سال دربارۀ هویت خودش به ما دروغ گفته چطوری با او رفتار می&zwnj;کنیم؟ از مجموع گفته&zwnj;های شما (به خصوص خانم حاجیان و آقای زره&zwnj;داران) اینطور می&zwnj;فهمم که خاطرات و عواطفی که نسبت به این بنا دارید، خیلی قوی&zwnj;تر از آن اشکال/ دروغ است؛ بنا بر این می&zwnj;گویید و توصیه می&zwnj;کنید (؟) از آن چشم&zwnj;پوشی کنیم.</p>
<p style="text-align: justify;">در شناختن و شناساندنش، در تاریخ&zwnj;نویسی معماری، چطوری رفتار می&zwnj;کنیم؟ یک وجه یادداشت روزنامۀ شرق دربارۀ همین بود: شاید این بنا سزاوار تمجیدهایی که در این سال&zwnj;ها روانه&zwnj;اش کردیم نباشد. از این به بعد همیشه یک برچسب تقلبی بودن هم به نوشته&zwnj;هایمان دربارۀ تئاتر شهر الصاق می&zwnj;کنیم؟ اصلا دیگر درباره&zwnj;اش نمی&zwnj;نویسیم؟ یا اصلا به روی خودمان نمی&zwnj;آوریم که کپی است؟ به نظرتان کسی به خودش زحمت می&zwnj;دهد که توی متن&zwnj;هایی که تا به حال دربارۀ تاریخ معاصر معماری ایران نوشته از این بابت تجدیدنظر کند؟ آیا در این زمینه وظیفه&zwnj;ای وجود دارد؟</p>
<p style="text-align: justify;"><strong>مهدی حسینی</strong>: هرچند به درستی نمی&zwnj;شود گفت کسانی که در ستایش این بنا و اصالتش نوشته&zwnj;اند آیا به اقتباسی (در اصل کپی) بودن آن آگاه بوده&zwnj;اند یا نه،&nbsp; به نظرم اگر ما امروز توافق کنیم بر سر تقلیدی بودنش باید در تاریخ&zwnj;نگاری&zwnj;مان از این پس این را ذکر کنیم. این اعتراف در اصل نقصی برای تاریخ نیست که برای مورخ است. اگر در دوره&zwnj;ای از تاریخ معماری ایران معماران دست به تقلید این چنین زده&zwnj;اند، خب این خودش بخشی از تاریخ است که می&zwnj;شود و باید درباره&zwnj;اش نوشت و از علل و نتایجش گفت. قطعاً نمی&zwnj;توان تاریخ واقعی&zwnj;اش را نادیده گرفت. البته بسته به اینکه از چه منظری تاریخ این بنا را می&zwnj;نویسیم می&zwnj;شود درباره&zwnj;اش قضاوت کرد. مثلاً وقتی در موضع مورخ مینشینیم و &laquo;درباره صورت معماری آن می&zwnj;نویسیم&raquo; نمی&zwnj;توانیم به قول شما به روی خودمان نیاوریم که تقلیدی در کار بوده است. اما وقتی پرسش تحقیق&zwnj;مان مثلا ناظر به این است که بنای تأتر شهر تهران، چونان اثر معماری، در شکل&zwnj;گیری تعامل میان جماعتی از مردم که به آن رجوع می&zwnj;کنند (مثلاً اهل نمایش) نقشی داشته یا نه، شاید اذعان به تقلیدی بودن آن ضرورتی نداشته باشد. در هرحال عواطف و خاطرات اکنونِ ما از یک ساختمان، خاستگاه و اصالت و بود باش آن را عوض نمی&zwnj;کند.</p>
<p style="text-align: justify;"><strong>علی طباطبایی:</strong> دربارۀ تقلید در طراحی معماری&zwnj; و مشخصاً این دو بنا چند نکته به نظرم می&zwnj;رسد که با شما در میان می&zwnj;گذارم و خوشحال می&zwnj;شوم نظرتان را بدانم.</p>
<p style="text-align: justify;">ترکیب بیرونی هر دو بنا بسیار ساده است. استوانه&zwnj;ای که با ستون&zwnj;هایی محاط شده است. بیایید کمی مراحل تشکیل این فرم را تصور کنیم. با این فرض که هیچ کدام از طراحان ناگهان آن را با تمام جزئیاتش تجسم و ترسیم نکرده&zwnj;اند. انتخاب اولیۀ آنها فرم دایره&zwnj;ای کامل برای پلان است. با توجه به سابقۀ تاریخی استفاده از آن در تئاترها، خلوص شکل دایره و همین&zwnj;طور قرارگیری در فضایی باز بدون همسایگی، اشتراک در این انتخاب اولیه دور از ذهن نیست. کما این که بسیاری از دانشجویان معماری هم در سال&zwnj;های اولیۀ یادگیری طراحی هنگامی که هیچ نیروی بیرونی در سایت بر طرحشان اثر نمی&zwnj;گذارد، پلان آن را دایره فرض می&zwnj;کنند. پس از این انتخاب چند عمل محدود دیگر در پرداخت حجم بیرونی هر دوی این احجام استوانه&zwnj;ای انجام شده است. ستون&zwnj;هایی دور استوانه&zwnj;ی اولیه اضافه شده و نحوۀ اتصال ستون&zwnj;ها با سقف پیش آمده با کلیت هندسۀ طرح هماهنگ شده است. در هر دو بنا این اعمال همسو با همان انتخاب اولیه است. تصمیم&zwnj;های مشترک طراحان برای ایجاد سایه&zwnj;اندازی و تخلل گرداگرد استوانه&zwnj;ای صلب که با تکرار پلان دایره ساخته شده از ستون&zwnj;ها به دست آمده است. به نظرم شباهت تصادفی در پاسخ به مسئله&zwnj;ای نسبتاً مشترک (تالاری عمومی) این&zwnj;جا هم باز دور از ذهن نیست. چه بسا در پرداختن به این جزئیات و پیشبرد طراحی، طراح بنای تئاتر شهر بسیار پخته&zwnj;تر و موفق&zwnj;تر عمل کرده و ترکیب یکپارچه&zwnj;تر و باصلابت&zwnj;تری را پدید آورده است. احتمالاً همسانی این تصمیم&zwnj;ها به واسطۀ انواع ارزش&zwnj;ها، آموزش&zwnj;ها، مدها، هندسه&zwnj;، مصالح و شیوه&zwnj;های ساخت زمانه است؛ اما به نظرم با همین چند عمل طراحی محدود و شباهت نسبی در فرم بیرونی نمی&zwnj;توان این بنا را گرته برداری خواند و این قضاوت نیازمند شواهد تاریخی بیشتری است.&nbsp;</p>
<p style="text-align: justify;">&nbsp;می&zwnj;ماند شیارهای شطرنجی چهل و پنج درجه روی نمای صلب و سادۀ استوانه که راستش برای من بیشتر نشانۀ آن است که سردار افخمی از بنای تالار بکمن تقلید نکرده است. چنین شباهتی آن چنان شدید است که سوال پیش می&zwnj;آید حتی اگر شما بخواهید چیزی را بدزدید انقدر ساده&zwnj;لوحانه این کار را انجام می&zwnj;دهید که با یک نگاه هم بتوان تشخیص داد؟ این روزها که انواع سرقت علمی و ادبی شایع است می&zwnj;بینیم که دزدان تازه&zwnj;کار هم حداقل در هر صفحه یک پاراگراف، یک سطر یا یک کلمه (بسته به مرامشان ) را از خودشان می&zwnj;نویسند. از طرف دیگر معمار یا معماران بنای تئاتر شهر که چنین قوتی در پرداختن به سر ستون&zwnj;ها، آجرکاری نما و خصوصاً فضاهای داخلی دارند چه نیازی داشته&zwnj;اند که یک بافت شطرنجی را عین به عین بیاورند؟ احتمال می&zwnj;دهم این هندسه هم در ادامۀ همان هندسۀ مدور و در راستای انتخاب اولیه باشد. کافی است با انواع خطوط افقی، عمودی، شطرنجی ساده و شطرنجی چهل و پنج درجه این استوانه را بپوشانید تا ببینید که چرا می&zwnj;گویم این هندسه متناسب&zwnj;تر با پویایی و حرکت یک فرم مدور است.</p>
<p style="text-align: justify;">مذمت تقلید در ظاهر بیرونی، روی دیگر سکۀ ارزش دادن به بداعت فرمی است. در این ارزش می&zwnj;توان شک کرد. بله اگر عین به عین یک اثر معماری شامل نما، حجم بیرونی، مصالح و مهم&zwnj;تر از همه فضاهای داخلی مانند طرح دیگری باشد این سوال پیش می&zwnj;آید که آیا امکان دارد این دو موضوع و بستر کاملاً عین هم بوده&zwnj;باشند که پاسخ معمارها به آنها چنین شبیه شده است؟ اما صرف شباهت در فرم بیرونی نمی&zwnj;توان چنین گفت. کافی است به شاهکار سردارافخمی در جزئیات اجرایی و فضاهای داخلی تئاتر شهر و از طرف دیگر فضای داخلی بسیار ساده&zwnj; و خام تالار بکمن بنگرید تا ببینید که این چه کم لطفی&zwnj;ای در حق معمار است.</p>
<p style="text-align: justify;">حرفم را با یک تجربۀ شخصی پایان دهم. در یک پروژۀ طراحی چندین ماه روی یک طرح نما کار کردیم. طرحی برای یک فروشگاه عسل در اصفهان که زمینی در نبش با پخی چهل&zwnj;و&zwnj;پنج درجه داشت و کارفرما می&zwnj;خواست اشاره&zwnj;ای هم به کندوی عسل داشته باشد. بعد از شاید هفت یا هشت آلترناتیو و بارها رفت و برگشت بالاخره به طرحی با هندسه&zwnj;ای نسبتاً پیچیده رسیدیم که هم متناسب با خواسته&zwnj;های کارفرما بود، هم قوانین شهری خاص اصفهان را رعایت می&zwnj;کرد و هم به دل گروهمان می&zwnj;نشست. خیالم از بابت این پروژه راحت شده بود که روزی به دفتر آمدم و دیدم آقای مهندس مجله&zwnj;ای را روی میزم گذاشته و صفحه&zwnj;ای را باز کرده است. عین طرح خاص و پیشروی ما در زمینی مشابه در یکی از کشورهای شرق آسیا ساخته شده بود و ایشان اتفاقی آن را دیده بودند. آب سردی بود که البته اگر بر سرمان ریخته نمی&zwnj;شد احتمالاً سال&zwnj;ها بعد گروه ما را هم به عنوان دزد و مقلد به باد انتقادهای تند می&zwnj;گرفتند. حقیقتاً شانس آوردیم. پیش مهندس که رفتم جملۀ جالبی گفتند که بعدها بارها در طرح&zwnj;های دیگری به یادم آمد. گفتند:&zwnj; &laquo;مهندس هر فرم تازه&zwnj;ای را که انتخاب می&zwnj;کنی حتماً کسی در جایی از دنیا آن را قبل از تو ساخته&zwnj;است، فقط تو در جریان نیستی&raquo;.</p>
<p style="text-align: justify;"><strong>زهرا فراهانی:</strong> آقای طباطبایی من نیز مشابه تجربه شما را داشته&zwnj;ام. در طراحی نمایی با توجه به محدودیت&zwnj;هایی که وجود داشت و اصولی که برای خودمان گذاشته بودیم به فرمی ساده رسیدیم و خیلی راضی از روند کار بودیم. بعد از چند ماه خودم بنایی را بسیار مشابه آن در یکی از شهرهای چین یافتم. در آن لحظه یکه خوردم. اما واقعا خودم فقط می&zwnj;دانستم که در روند طراحی اش ابدا به چنین الگوهایی مراجعه نکرده بودم. خیلی به این اتفاق فکر کردم و یکی از پاسخ&zwnj;هایم به خودم این بود که شاید روزی من بی&zwnj;هدف این بنا را دیده&zwnj;ام و در حافظۀ بصری&zwnj;ام ضبط شده است.</p>
<p style="text-align: justify;"><strong>نیوشا حاجیان:</strong> من زمانی که از فضای عمومی پویا و زندۀ اطراف تئاتر شهر صحبت می&zwnj;کنم منظورم تجربه شخصی نیست صرفاً. آن را دقیقاً برای همین فضای عمومی تحسین می&zwnj;کنم که در تهران کم&zwnj;نظیر است و البته لازمۀ زندگی شهری است. حتی اگر بحث بر سر تجربۀ من یا آقای زره&zwnj;داران باشد هم چیزی تغییر نمی&zwnj;کند، مگر غیر این است که معماری پدید می&zwnj;آید که ما در آن زندگی کنیم. بنا پدید نمی&zwnj;آید که صرفاً برای نو بودنش تحسین شود. این را از این منظر مطرح می&zwnj;کنم که پرسیدید با این بنا باید چه کار کرد. به نظرم حتی اگر این بنا تقلید محض باشد، تقلید خوبی است و فضای خوبی تولید کرده و مردم با آن و در آن زندگی می&zwnj;کنند و همین از نظر من کافی است. اما از منظرهای دیگر به نظر من خوب است راجع به تقلید در معماری صحبت بشود.</p>
<p style="text-align: justify;">من نمی&zwnj;گویم تئاتر شهر نشانۀ شهری نیست. منظورم این است که هدف نخستش این نبوده است و البته نماد تهران نیست. تهران را با برج آزادی می&zwnj;شناسند یا شاید برخی با برج میلاد.</p>
<p style="text-align: justify;">آقای طباطبایی تحلیل کردند که به نظرشان بنا تقلید نیست؛ اما اگر باشد هم سوال من این است که چه قدر این بد است؟ اصلاً بد است؟ کجا بد است و کجا نیست؟ ببینید بدی تقلیدی بودن بنا یک چیز است، بدی دروغ گفتن (البته اگر دروغ گفته باشند) آقای سردار افخمی یک چیز دیگر. به نظر من این دو موضوع جداست. به اضافه اینکه من خیلی موافق بررسی گذشته از این منظر که اگر این نمی&zwnj;شد، چه می&zwnj;شد نیستم. چون روی چیزی که پیش نیامده و عوامل اثرگذار برش مشخص نیست، نمی&zwnj;شود بحث کرد.</p>
<p style="text-align: justify;"><strong>یحیی سپهری: </strong>اگر از منظر آموزش معماری موضوع را ببینیم، به نظرم دورۀ دانشجویی تأثیر زیادی بر شکل&zwnj;گیری طرح&zwnj;ها و ایده&zwnj;های معماران مشهور ایرانی دورۀ پهلوی داشته است. بررسی پرونده&zwnj;های دانشجویان ایرانی در مدرسه&zwnj;ی بوزار پاریس (ازجمله سردار افخمی، سیحون، غیایی و فروغی) نکات بسیار جالبی در خود دارد. جالب است بدانید موضوع پروژۀ دیپلم آقای سردار افخمی در بوزار &laquo;یک مسجد-مقبره در شمال تهران&raquo; بوده است. جدا از طرح عجیب این پروژه، نکتۀ جالب، شباهتش با طرح بنای مجلس شورای اسلامی در تهران است. می&zwnj;دانید که طرح اصلی ساختمان فعلی مجلس از سردارافخمی است و در طرح اصلی، قرار بوده هرمِ آن شیشه&zwnj;ای باشد. به نظر می&zwnj;رسد طرح این هرم شیشه&zwnj;ای از دورۀ دانشجویی در ذهن سردارافخمی بوده است.</p>
<p style="text-align: justify;"><strong>حسنی صالحی: </strong>فکر می&zwnj;کنم شاید فارغ از داوری اخلاقی اثر، که خانم مدنی خوشبختانه با صراحت به این معیار اشاره کردند، و من به آن اعتقادی ندارم، شاید بشود با نگاهی جامعه-&zwnj;تاریخ&zwnj;شناختی هم به مسئله نگاه کرد.&nbsp;</p>
<p style="text-align: justify;">بخشی از این نگاه در لابه&zwnj;لای سخنان دوستان بود و من هم با آن همدلم که آیا نبودِ سرنمون&zwnj;های گونه&zwnj;بنای تئاتر در ایران، نمی&zwnj;تواند نتیجۀ طبیعی&zwnj;اش این بوده باشد که معمار بی&zwnj;درنگ آن را در فرهنگ مرجع جستجو کند؟ (البته شاید درنگی هم در کار بوده ... با دقت در فرم داخلی فضا و جزییاتی&zwnj; مثل درها و آرایه&zwnj;های پوستۀ بنا که نقش و رنگ ایرانی دارد و در بنای آمریکایی نبوده و طراحی&zwnj;اش کار کمی نبوده، شاید بتوان ردپایی از تکیه&zwnj;ها و جمع&zwnj;خانه&zwnj;های نمایشی ایرانی، پیدا کرد). بخش دیگر ماجرا، شاید این باشد که معمار ایرانی در آن دهه، چه نگاهی به پروژۀ زیر دستش داشته و با چه حد از اعتمادبه&zwnj;نفس خط بنا را می&zwnj;کشیده است؟ روایت معمار از خود ایرانی&zwnj;اش و احساس او نسبت به ریشه&zwnj;ها و توان هماوردی خودش با یک موضوع مدرن طراحی، چه بوده و چه اثری در شیوۀ پرداختن او به امر طراحی داشته است؟ مثل همین امروز که ما توقع کیفیت خوب از کالاهای تولید مملکت خودمان نداریم، آیا نمی&zwnj;توان احتمال داد که معمار در ناخودآگاه خود، اصلاً خود شرقی ایرانی&zwnj;اش را در حد یک مولف معماری عصر مدرن قبول نداشته است؟!</p>
<p style="text-align: justify;"><strong>صبا مدنی</strong>: اول دوست داشتم دربارۀ آن ایدۀ تقلبی نبودن کمی بحث را ادامه بدهم. به لطف این بحث بالاخره بعد از سال&zwnj;ها مقاومت خودم را به تکنولوژی پینترست مجهز کردم. قضیه این بود که می&zwnj;خواستم بدانم اگر فرض بگیریم که آنطور که آقای طباطبایی گفت، انتخاب فرم دایره ناگزیر بوده، یا دست&zwnj;کم صورت مسئلۀ طرح (موقعیت و کارکرد و پیشینۀ تاریخی و ...) فرم دایره را به ذهن می&zwnj;آورد، آیا باز هم بهترین یا تنها راه حل طراحی (دست&zwnj;کم در فرم بیرونی) همین طرحی است که در تئاتر شهر می&zwnj;بینیم یا نه. نتیجۀ جستجو در پینترست و گوگل و حافظۀ خودم مجموعه&zwnj; عکسی است از جاهای مختلف جهان من&zwnj;جمله ایران و از دوره&zwnj;های مختلف، فقط مدرن و مدرنیستی نیست. همین تنوع در طرح&zwnj;ها و راه&zwnj;حل&zwnj;ها من را قانع می&zwnj;کند که شباهتی تا این حد زیاد، از سر اتفاق نیست.</p>
<p style="text-align: justify;">منظورم از شباهت بسیار زیاد هم:</p>
<p style="text-align: justify;">- شباهت در هیئت کلی بنا؛&nbsp;</p>
<p style="text-align: justify;">- شباهت در طرز اتصال ستون&zwnj;ها به پیش&zwnj;آمدگی بام و محلِ اتصال ستون&zwnj;ها به پیش&zwnj;آمدگی بام؛&nbsp;</p>
<p style="text-align: justify;">- حتی به نوعی شباهت در فرم ستون&zwnj;ها؛</p>
<p style="text-align: justify;">- شباهت بافت نما (که اشاره شد)؛</p>
<p style="text-align: justify;">و حالا بعد از جستجوی مجدد:</p>
<p style="text-align: justify;">- شباهت در پلان (البته برنامۀ فیزیکی این دو بنا فرق داشته؛ اما نتیجه به هر صورت به نظر من زیادتر از حدی شبیه به نسخۀ امریکایی است که بشود اتفاقی فرضش کرد)؛</p>
<p style="text-align: justify;">- شباهت در طراحی محوطه.</p>
<p style="text-align: justify;">مجموعه عکس&zwnj;هایی که جمع کردم از این لحاظ هم به کمکم می&zwnj;آید که بگویم در هر مرحله از تصمیم&zwnj;گیری&zwnj;های طراحی، آنطور که شما وصف کردید، باز هم بیش از یک تصمیم خوب وجود دارد. از طرف دیگر، طرز بحث شما به&zwnj;رغم اینکه بسیار جالب بود، به نظرم به این صورت نه هیچ وقت کاملا قابل رد کردن است، نه اینکه کاملا قابل قبول. یعنی داریم دربارۀ تصمیمات مستند نشدۀ یک آدمِ درگذشته صحبت می&zwnj;کنیم. به نظر من این چیزی که داریم سعی می&zwnj;کنیم به آن دست پیدا کنیم زیادی سوبژکتیو است.</p>
<p style="text-align: justify;">برای اینکه باز هم شاید جنبۀ دیگری از بحث باز بشود و بازی هم بزرگتر بشود، من می&zwnj;خواستم از آقای گل&zwnj;محمدی دعوت کنم نظرشان را بگویند. کمی این طرز فکر کردن من را به یاد پایان&zwnj;نامۀ ایشان می&zwnj;اندازد. (عنوان تحقیق ایشان &laquo;طراحی در خدمت تحقیق در تاریخ معماری؛ طراحی تکمیلی مسجد و مدرسۀ حاجی&zwnj;رجبعلی&raquo; بود و به راهنمایی دکتر زهره تفضلی صورت گرفت.)</p>
<p style="text-align: justify;">نکتۀ دیگر این است که نمی&zwnj;دانم اشتباه به نظرم می&zwnj;آید یا واقعا اینطور است که کسی از دوستان به یادداشتِ آقای دکتر علی کیافر که در ابتدای بحث فرستادم توجهی ندارد. به جز این که نظر خودشان و نتایجِ مختصر جستجوهای خودشان را نوشته&zwnj;اند، به تعدادی از گفت&zwnj;وگوهای آقای سردار افخمی هم ارجاع داده&zwnj;اند که جالب است. مثلا از آقای سردار افخمی نقل کرده&zwnj;اند: &laquo;فرم نهایی سازه، در واقع با الهام از خاطراتی که از کودکی از معماری ایرانی داشتم، به ذهنم رسید. ... جاهای مختلف مملکت مثل شیراز، اصفهان و حتی جاهای دورافتاده ... را دیدم و در جزئیات ساختمان&zwnj;های تاریخی این شهرها دقت کردم&raquo;.</p>
<p style="text-align: justify;">اینکه بنده عرض کردم آقای سردار افخمی خودش منکر شباهت کارش با اثری خارجی است، با استناد به همین نقل قول بود؛ یعنی با توجه به این نقل قول، ایشان ارتباط این بنا با سایر آثار معماری موجود را در همین حد که &laquo;در کودکی دقت کرده بودم&raquo; می&zwnj;پذیرد.</p>
<p style="text-align: justify;">از طرف دیگر، آقای کیافر در یادداشتش&nbsp; از روح&zwnj;الله نیک&zwnj;خصال ــ که مدعی است در زمان طراحی تئاتر شهر در دفتر سردار افخمی کار می&zwnj;کرده ــ نقل شده که: &laquo;من و اشخاص دیگری که بعد به دفتر آمدند، همگی می&zwnj;دانستیم این طرح اصالت ندارد و کپی پیرایش&zwnj;شده&zwnj;ای از یک اثر معماری غربی است... . دیگر اینکه این ستون&zwnj;ها بار&zwnj;بر نیستند و نقشی در ایستایی ساختمان ندارند و صرفا جنبه تزیینی دارند&raquo; حالا چه کسی راست می&zwnj;گوید؟ می&zwnj;شود ما هم با آقای&nbsp; کیافر یا حتی آقای نیک&zwnj;خصال مکاتبه کنیم.</p>
<p style="text-align: justify;">نکتۀ دیگر که به نظرم سوءتفاهم شد این است که ارزش بودنِ اصالتِ طرح معماری نظر شخصی من است. برای اینکه این سوءتفاهم را همینجا رفع کنم بگویم که اگر به من بود اصلا یک قانون می&zwnj;گذاشتم که دست&zwnj;کم ساختمان&zwnj;های مسکونی جدید تهران را عین&zwnj;به&zwnj;عین مثل خانه&zwnj;های آجری و شیروانی&zwnj;دارِ ۶۰-۷۰ سال پیش بسازند.</p>
<p style="text-align: justify;">نکتۀ دیگری هم که به نظرم باید روشن می&zwnj;کردم، این بود که از چه موضعی صحبت می&zwnj;کنیم. شاید من هم اگر توی نقش شهروند معمولی بروم، نظرم این باشد که چشمم را روی کپی بودن طرح بنای تئاتر شهر ببندم و به جایش به تئاترهای خوبی که آنجا دیدم و خاطرات خوبی که از معاشرت با دوستانم در کنارش دارم و فضای زنده&zwnj;ای که حول آن هست فکر کنم. عرض من این بود که تئاتر شهر در دوره&zwnj;ای ساخته شد که اصالت طرح جزو ارزش&zwnj;ها بود. اصلا یک جنبۀ معماری مدرنیستی کنار گذاشتن تکرارِ گذشته&zwnj;ها بود.</p>
<p style="text-align: justify;">حالا اگر ما ــ در مقام مورخ/ منتقد/ متخصص/ کارشناس/ کارشناس ارشد معماری ــ تئاتر شهر را بخواهیم با ارزش&zwnj;های معماری و هنر در زمان خودش داوری کنیم، در این صورت اینکه تئاتر شهر تقریبا به یقین (دست&zwnj;کم از دید من) طرح اصیلی ندارد، تخطی از یک معیار مهم آن زمان است.</p>
<p style="text-align: justify;">به نظرم همانطور که شبیه بودن آثار معماری پیشامدرن به همدیگر را مذمت نمی&zwnj;کنیم (چون به درستی همۀ دوستان گفتند که در دوران پیشامدرن اصالت و &laquo;بی&zwnj;تا&raquo; بودن طرح&zwnj;ها لزوما ارزش نبود)، می&zwnj;توانیم و باید کپی بودن یک طرح معماری در دورۀ مدرن را مذمت کنیم، اگر محرز بشود که واقعا کپی شده.</p>
<p style="text-align: justify;">البته ممکن است کسی نظرش این باشد که لزومی ندارد داوری آثار معماری با ارزش&zwnj;های زمان ساختشان باشد، که آن وقت خیلی مشتاقم بدانم چرا چنین نظری دارند.</p>
<p style="text-align: justify;"><strong>مهدی حسینی:</strong> به گمانم این بحث دو سطح دارد:</p>
<p style="text-align: justify;">آیا بنای تئاتر شهر تقلیدی است؟ به نظر من بله.</p>
<p style="text-align: justify;">آیا تقلید در معماری کارِ بدی است؟ به نظر من خیر.</p>
<p style="text-align: justify;">راستش توضیحات دوستان درباره تقلیدی نبودن بنا برای من هم چندان قانع&zwnj;کننده نیست. معلوم است که ما در مقام معمار، و نه مورخ، هر صورتی را طراحی کنیم مشابهش را ساخته&zwnj;اند، مگر صورت&zwnj;های بنیادی هندسی چندتاست؟ همان&zwnj;طور که دوستان فرمودند حافظۀ بصری ما هم ظرفیتی دارد. اما این شباهت اتفاقی همچنان محل تردید است. توضیحات آقای سردار افخمی هم به نظرم چیزی را عوض نمی&zwnj;کند. استفاده از آجر که مصداق معماری ایرانی نیست. کافی است به کارهای لویی&zwnj;کان نگاه کنید. یا حتی معماریِ ماریو بوتا که اصلاً آجر مشخصۀ آن است. گرایش و علاقۀ ایشان به معماری ایرانی هم در سطح ادعا می&zwnj;ماند. سندی که جناب سپهری ارائه دادند شاهد این است. مسجد- مقبره&zwnj;ای در شمال تهران با هرمی شیشه&zwnj;ای در محور آن/ بنای مجلس شورای اسلامی، معماری ایرانی است؟</p>
<p style="text-align: justify;">موضوع سفارش کارهای معماری دهۀ ۱۳۵۰ و روابط حاکم بر آن هم روشن و مستند است. چنانکه کارهای دفتر آقای دیبا هم از همین فرآیند سفارشی بهره برده&zwnj;اند. (حال همۀ اینها را به کارها و معماری حسین امانت در برج شهیاد، دانشگاه آریامهر یا ساختمان فعلی میراث فرهنگی عرضه کنید و تفاوت کیفیت معماری را بسنجید. آیا کسی می&zwnj;گوید برج شهیاد تقلیدی است؟)</p>
<p style="text-align: justify;">ابتکار ایشان در کاربستِ تزیینات ایرانی در معماری&zwnj;شان هم ظاهراً چیز جدیدی نیست. بلکه می&zwnj;توان آن را ادامۀ جریانی در هنر آن دوره قرار داد که از نقاشی و مجسمه&zwnj;سازی شروع شد و زیر حمایت دفتر ملکه و سیاستهای ملی&zwnj;گرایانۀ دربار بود. کافی است به آثار اعضای انجمن &laquo;خروس جنگی&raquo; و مکتب سقاخانه نظر کنیم؛ کارهای کسانی مثل قندریز، ضیاپور و تناولی.</p>
<p style="text-align: justify;">اما همه اینها دلیلی بر بی ارزش بودن آن نیست، همانطور که عرض کردم تئاتر شهر تقلید معماریکِ خوبی است که کاملاً از عهدۀ نقش اجتماعی&zwnj;اش برآمده است. و از قضا به داوری من صرفاً همین است که آن را به معماری ایرانی نزدیک کرده است. اگرچه بخشی از این مشخصه&zwnj;اش را هم از بنایی به ارث برده که برجای آن ساخته شده است: کافه بلدیه. ما خبر داریم که پیش&zwnj;تر کافه شهرداری یا بلدیه دقیقا نقش اجتماعی امروز تئاتر شهر را داشته است. حال باید پرسید چه میزان از ارزش اجتماعی این بنا اصالتاً به خودش مربوط است و چه میزان از آن محصول خاطرۀ جمعی مردم تهران از کافه بلدیه است؟ نمی&zwnj;دانم. باید درباره&zwnj;اش تحقیق کرد. اما تا آنجا که به صورتِ معماری مربوط می&zwnj;شود بنای کافه بلدیه به مراتب اصیل&zwnj;تر از تئاتر شهر بود.</p>
<p style="text-align: justify;">اما آنچه پای داوری اخلاقی را پیش می&zwnj;کشد همین است. درست متوجه نشدم که مراد خانم صالحی از اینکه با آن موافق نیستند چیست. اما به نظرم نمی&zwnj;شود از آن با هر هدف و نیتی چشم پوشید. اینکه آقای افخمی کارشان را اصیل دانسته&zwnj;اند مسئولیت اخلاقی منِ مورخ را سلب نمی&zwnj;کند. البته اگر قائل به این باشم که مورخ باید تاریخی بنویسد بی&zwnj;دروغ و بی&zwnj;نقاب.</p>
<p style="text-align: justify;">چیزی که خانم مدنی می&zwnj;گویند بیش و کم در توضیحات من هم مستتر است. ولی می&zwnj;توانم با یک مفروضشان مخالف باشم. اینکه معماران در این دو دهه قائل به الزامات معماری مدرن بودند. دست&zwnj;کم عملکرد و آثارشان این را نمی&zwnj;گوید. آیا درست&zwnj;تر نیست که این معماری&zwnj;ها را بیشتر پسامدرنی بدانیم؟ به نظر می&zwnj;آید هیچ&zwnj;وقت معماری مدرن، الگوها و ارزش&zwnj;هایش به شفافیت معماری غرب در ایران نضج و قوام نیافته است. در واقع ما زمانی به دنبال معماری ملی خود رفتیم که عمر معماری مدرن در غرب رو به پایان بود و دورۀ گذارش به ما رسید. پرواضح است که در آن دوره دستگاه قدرت در هماهنگی با جریان روشنفکری در صدد بازتولید معماری ایرانی با رجوع به گذشتۀ تاریخی ایران بود و این انگاره در آثار اغلب معماران آن دوره بروز کرد. (عبدالعزیز فرمانفرمایان را می&zwnj;شود استثنای این جریان دانست)</p>
<p style="text-align: justify;"><strong>حسنی صالحی: </strong>مورخ معماری تکلیفش معلوم است. او تا جایی که بتواند از طریق مثلث&zwnj;بندی اطلاعات سعی در تحقیق حقیقت می&zwnj;کند. و هر دروغ و راست گفته شده را روایت و تحلیل می&zwnj;کند. حرف من این است که راست یا دروغ بودن حرف معمار راجع به فرایند طراحی ساختمانش، تأثیری بر ارزش آن ساختمان ندارد. اما تأثیر جالبی روی شناخت ما از معمار و رابطه&zwnj;اش با حرفه&zwnj;اش در آن زمان، چرا دارد.</p>
<p style="text-align: justify;">همین باور محکمی که خانم مدنی بر آن تأکید دارد (&laquo;ساختمان تئاتر شهر در دورۀ ارزشمندی اصالت ساخته شده&raquo;)، از گزاره&zwnj;هایی است که در تاریخنامه&zwnj;های معتبر آورده شده، اما خود این گزاره حاصل دقت در احوالاتِ گزارش شده از دورۀ مدرن است و ممکن است در واقع به این محکمی هم نباشد و بشود مدارکی علیهش پیدا کرد و سوالاتی پرسید. مثلا&zwnj;ً این که دورۀ مدرن در ایران چقدر با دورۀ مدرن اروپا قرابت مفهومی دارد؟ سوالی که تازه هم نیست اما همیشه جای پرسیدن دارد. آن حدسی هم که در نوشتۀ اولم عرض کردم، این بود که شاید ما از نگاه معمار نسبت به حرفه&zwnj;اش تلقی دقیقی نداریم و باید عوامل درونی و جریان&zwnj;شناختی مختلف را برای درک موقعیت معمار در خلق اثر مورد بررسی قرار داد.</p>
<p style="text-align: justify;"><strong>علی طباطبایی:</strong> هدف من از توصیف خیالی روند طراحی و تصمیم&zwnj;گیری&zwnj;های احتمالی طراح این نیست که آن را دقیقاً منطبق با روندی بدانم که سردارافخمی تجربه کرده&zwnj;است. بلکه بهره از تخیل و گمانه&zwnj;زنی برای فهم بهتر تجربۀ او در موقعیتی واقعی، ملموس و فرآیندی است. قطعاُ این کار وجهی تالیفی دارد که به بیانی دیگر-&nbsp; که چندان موافقش نیستم- سوبژکتیو خوانده شود اما توجه کنید که این مسیر هم با نظر به ویژگی&zwnj;های زمین و کارکرد است و با مطالعۀ تاریخ طراحی معماری در زمینه و زمانۀ بنای &laquo;تئاتر شهر&raquo; و &laquo;علی سردار افخمی&raquo; وضوح و دقت بیشتر می&zwnj;یابد و همزمان وجوهی عینی دارد. اما اگر در نهایت هدف ما دستیابی به حکمی اخلاقی دربارۀ فعل طراح و تقلیدی یا نو خواندن اثر او با نظر به این فعل است نمی&zwnj;توانیم بازآفرینی منسجم و واحد تجربۀ او در تخیل خود را به کناری نهیم و فراموش کنیم که بسیاری گسست&zwnj;ها، تصادف&zwnj;ها و رخدادهای غیرارادی در آن حضوری دائمی دارند. مسئلۀ من این است که وقتی قضاوتی دربارۀ &laquo;عمل&raquo; مقلدانه یا اصیلِ طراح با نظر به اثر او مطرح می&zwnj;کنید و در ادامه که این اصالت وابسته به بداعت فرم را یکی از معیارها برای ارزش&zwnj;داوری &laquo; اثر&raquo; او و حس رفاقت یا دوری از آن می&zwnj;بینید، بدون نظرکردنی درونی به جزئیات و مراحل این فعل انسانی احتمال شتابزدگی در قضاوت بسیار بالا می&zwnj;رود و ممکن است شواهد آبژکتیو را پیراهن عثمان کنید. پس سعی کردم با وصف فرآیند نشان بدهم که برای قضاوت دربارۀ فعل طراح نمی&zwnj;توان به این میزان از شباهت آثار اکتفا کرد و الزاما نام عملی مقلدانه به آن داد. به خاطر محدودیت انتخاب در فرم&zwnj;ها و اشکال کلی و جزئی در معماری تصادفی بودن این میزان شباهت و حتی بیش از آن همچنان در نظر من بسیار محتمل است.</p>
<p style="text-align: justify;">حال آیا اگر این جنبه&zwnj;های ارادی یا غیر ارادی بهره از گنجینۀ ذهنی در هنگام طراحی را در نظر آوریم هرگز به حکمی نهایی دربارۀ تقلید عامدانه یا اتفاقی معمار نمی&zwnj;رسیم؟ بله به این ترتیب دستیابی به حکمی نهایی برای محکوم کردن او بسیار سخت است و مدارک بسیار محکم&zwnj;تری می&zwnj;خواهد و شاید لازم باشد شرلوک&zwnj;هولمز&zwnj;وار نشان دهیم ضد و نقیض&zwnj;گویی&zwnj;های عیانی در توصیف سردار افخمی از ایدۀ اولیه و روند طراحی&zwnj;اش هست یا مثلاً همکارانش در توصیف روند کار به ما بگویند که بدون طی کردن هیچ مراحل و آلترناتیوهایی سردار افخمی یک روز آمد و گفت ساختمان باید این شکلی باشد و همه چیز را خودش ترسیم کرد و هیچ فرد دیگری نه پیشنهادی داد و نه در این انتخاب&zwnj;ها موثر بود تا به این ترتیب احتمال چنین تقلیدی بالا رود. صرف خبر از این که یکی از اعضای دفتر گفته&zwnj;است&zwnj;: &laquo;ما همه می&zwnj;دانستیم نمونه&zwnj;ای غربی دارد&raquo; شخصا قانع نمی&zwnj;شوم که معمار طرحی را دیده و عین آن را ساخته و می&zwnj;پرسم از کجا می&zwnj;دانستید و چه می&zwnj;دانستید؟ شایعه نبود؟ حس خودتان نبود؟ شاهدتان چه بود؟ و همچنان احتمال زیادی می&zwnj;دهم که سردار افخمی در نفی برداشت مستقیم و ارادی از اثری دیگر صادق باشد. همان طور که خانم صالحی هم اشاره کرد چنین حکمی بدون فهم درونی عمل طراحی چیزی کم دارد. اگر محققی بنا دارد به گزاره&zwnj;ای درباره&zwnj;ی عمل طراح در تصمیم&zwnj;های خرد و کلانش برسد و از این طریق معرفت ما در این زمینه را افزایش دهد، در مقامی هم می&zwnj;تواند تلاش کند تا از زاویه&zwnj;ی طراح مسئله را ببیند و هرچه بیشتر به آن نزدیک شود، محدودیت&zwnj;ها و ویژگی&zwnj;های طرح را بشناسد، دلایل انتخاب را بررسی کند و حتی خودش خطی بکشد و آن را در عمل بسنجد (شبیه به کاری که آقای گل&zwnj;محمدی انجام داده و امیدوارم خودش هم کمک&zwnj;مان کند).</p>
<p style="text-align: justify;">در نهایت من هم اثبات یا عدم اثبات این مدعا درباره&zwnj;ی فعل طراح را چندان در ارتباط مستقیم با ارزش معماری اثر نمی&zwnj;دانم و با علم به ساخته شدن بنای تلار بکمن و سالن ورزشی ناپل و بسیاری ساختمان&zwnj;های دیگر پیش از بنای تئاتر شهر، آن را طرحی هنرمندانه در پارکی در شهر تهران می&zwnj;دانم.</p>
<p style="text-align: justify;">از کجا معلوم آن نمونه که موقع طراحی تئاتر شهر به یاد سردار افخمی آمده یکی از این ساختمان&zwnj;های بسیار مشهورتر از تالار بکمن نباشد؟ یا شاید تصویری محو از همه&zwnj;ی آن&zwnj;ها؟ اگر اینطور باشد همچنان تقلید است یا دیگر ایرادی ندارد؟</p>
<p style="text-align: justify;"><strong>مهدی حسینی: </strong>در پاسخ به خانم صالحی بحث را یک&zwnj;بار دیگر دو قسمت می&zwnj;کنم: ابتدا بگذارید موضع خودم را مشخص کنم؛ بدون تردید این بنا اثر ارزشمندی در معماری است، صرفنظر از اینکه تقلیدی در کار بوده یا خیر. آقای سردار افخمی هم معمار مهمی بوده&zwnj;اند (روحشان شاد). در فرآیند طراحی و آفرینش معماری ذهنیات و روند فکری معمار غیرقابل انکار است حتی اگر عامدانه از اثری دیگر تقلید کند. تکلیف اینها و بقیه چیزهایی که آقای طباطبایی گفتند هم روشن است. اما اتفاقا تکلیف مورخ است که روشن نیست. از این جهت:</p>
<p style="text-align: justify;">مورخ می&zwnj;خواهد دربارۀ معماری آن دوره بنویسد. مصالحی که در پیش رو دارد اینهاست: گفته&zwnj;های&nbsp; معمار درباره انگیزه&zwnj;ها و اهدافش، گفته&zwnj;های کسی که در روند طراحی بنا با آقای افخمی همکار بوده است و آن را صراحتاً اقتباسی دانسته است، مجموعه&zwnj;ای از نقادی&zwnj;های اهلِ نظر درباره تقلیدی بودن یا نبودن بنا و ارزشهای معماریانه آن،&nbsp; &nbsp;تحلیل&zwnj;ها و یادداشت&zwnj;های تاریخ&zwnj;نامه&zwnj;های به قولی معتبر درباره اینکه آن دوره اصالت&zwnj;گرایی ارزش بوده است، بحث&zwnj;های مکتوب خانم صالحی، آقای طباطبایی و دیگر اهالی آسمانه درباره این بنا در فضای مجازی و البته خودِ بنا که اکنون موجود است و همچنین ابنیه&zwnj;ای مثل تالار بکمن که عده&zwnj;ای معتقدند مرجع اقتباس بوده&zwnj;اند و لابد بسیاری مدارک از این دست.</p>
<p style="text-align: justify;">اکنون مورخ به نظرتان چه خواهد نوشت؟ اینجاست که تقلیدی یا اصیل بودن معماری بنا مهم می&zwnj;شود، هرچند همچنان ارزش&zwnj;های معماریانه&zwnj;اش را با خود دارد. اگر کسی با قراین محکم ثابت کند این بنا تقلیدی از بنایی دیگر است، تکلیف آن حکمی که خانم مهندس مدنی و بسیاری دیگر به آن استناد می&zwnj;کنند چه می&zwnj;شود؟</p>
<p style="text-align: justify;">اما وجه دوم بحث که بیشتر پرسش&zwnj;ها و نادانسته&zwnj;های من است. مگر معماری و ارزشی که برای آن قائلیم فقط ناظر به خودِ بناست؟ که تازه ارزشمندی آن را به تزیینات و صورتِ بنا هم تقلیل بدهیم. اگر معماری را محصول عملِ مجموعه&zwnj;ای از عاملان آن، یعنی مثلا معمار، سازنده&zwnj;ها و صنعت&zwnj;گرها، بانی، سرمایه&zwnj;گذارها و استفاده&zwnj;کنندگان بدانیم &mdash; که به گمانم همه این را قبول داریم &mdash; آن وقت چگونه باید آن را ارزش&zwnj;گذاری کرد؟ آیا همین که بنایی فرم جذاب داشته باشد ارزشمند است؟</p>
<p style="text-align: justify;"><strong>نیوشا حاجیان:</strong> مورخ باید بنا را ارزش&zwnj;گذاری کند؟ سؤالی هم از خانم مدنی دارم. الان بحث سر این است که بنا را قضاوت کنیم یا فرم بنا را؟&nbsp;</p>
<p style="text-align: justify;">اگر قرار است بنا را قضاوت کنیم و طبق پرسش&zwnj;تان در اولین پیام برای بودن یا نبودن آن تصمیم بگیریم یا دست&zwnj;کم حسمان را نسبت به آن روشن کنیم. چرا اصرار دارید که این بنا را صرفاً با فرمش مورد قضاوت قرار بدهید؟ یک سوأل دیگر هم دارم که از کجا می&zwnj;دانیم در دورۀ مدرن اصالت طرح ارزش است؟ می&zwnj;دانم که چنین حسی داریم اما چون گفتید در تاریخ&zwnj;نامه&zwnj;هایی نوشته شده، می&zwnj;خواهم بدانم کجا نوشته شده و منظور از اصالت طرح دقیقاً چیست.</p>
<p style="text-align: justify;"><strong>حسنی صالحی: </strong>منظور از اصالت، یکگی و فردیت اثر در نسبت با موثرش و با زمانه&zwnj;اش است. و این بیش از آن که یک مفهوم تاریخ هنری باشد، به فلسفه مربوط است. اما مسئله دقیقاً&zwnj; این است که چقدر می&zwnj;توان دربارۀ تبعیت نعل به نعل تاریخ هنر از فلسفۀ زمان خودش مطمئن بود!؟ و اگر مورخانی این تبعیت را دربارۀ آثار هنری&zwnj;ای در جغرافیای اصلی فلسفۀ مرجعش نشان داده&zwnj;اند، از کجا معلوم که در نقاط دیگر جهان، مفاهیم فلسفی و در نتیجه جریان تاریخی هنر به همان ترتیب پیش رفته باشد؟ منظور من این است که مقتضیات ایران یا بسیاری دیگر از نقاط غیراروپایی جهان، در پیوستن به جریان جهانی مدرنیته، با مقتضیات اروپا به کل فرق داشته (که این قضیه الان موضوع پژوهش و کنکاش بسیاری متفکران است.) و تفاوت بوم&zwnj;ها و فرهنگ&zwnj;های مختلف در برخورد با مدرنیته، روی حکم&zwnj;هایی مثل آنچه خانم مدنی نقل می&zwnj;کند، حتماً تأثیر دارد! سوال این است: اصالت اروپایی وجود یا خلق اثر، در ایران چه معنایی می&zwnj;داده؟</p>
<p style="text-align: justify;">دربارۀ صحبت آقای حسینی یک سوالی برایم ایجاد شد؛ وظیفۀ مورخ چیست؟&nbsp; آیا این نیست که مصالح خوب را جمع کند و مثلث&zwnj;بندی کند و تحلیل خودش را بگوید؟ به نظر من این کار نیازی به حقیقت یا اخلاق ندارد. صرفاً داده می&zwnj;خواهد. داده&zwnj;هایی که یا ۱-راستند، یا ۲-دروغند و ما می&zwnj;دانیم، یا ۳-دروغند و ما نمی&zwnj;دانیم. تاریخ&zwnj;نگار که قاضی نیست. به نظرم بیشتر کارآگاه است.</p>
<p style="text-align: justify;"><strong>فرزاد زره&zwnj;داران: </strong>من فکر می&zwnj;کنم موضوع بحثمان قدری تغییر کرد. پرسش اولین خانم مدنی را مجدد نقل می&zwnj;کنم:</p>
<p style="text-align: justify;">&laquo;تئاتر شهر مثل نمایشگاه نقاشی که نیست که بشود از جلوی دید حذفش کرد. الان حدود پنجاه سال از عمرش گذشته و اثر تاریخی حساب می&zwnj;شود؛ یک نشانه&zwnj;ی شهری است و به خاطر موقعیتش و کاربردش همچنان ساختمان مهمی است. ولی الان یا ده سال پیش یا بیست سال پیش فهمیدیم که از جنبه&zwnj;ای تقلبی است. درست است که هزارها ساختمان خیلی بدتر در تهران داریم و از این منظر شاید بشود گفت به&zwnj;رغم این اشکال باز هم از خیلی دیگر از ساختمان&zwnj;های شهرمان بهتر است؛ اما اگر بخواهیم در مقایسه با خودش و موقعیتش و نه در مقایسه با بقیه&zwnj;ی شهر درباره&zwnj;اش داوری کنیم، چطوری باید داوری کنیم، یا شما چطوری داوری&zwnj;اش می&zwnj;کنید؟&raquo;.</p>
<p style="text-align: justify;">اگر درست برداشت کرده باشم خانم مدنی در این نقل قول تقلبی بودن بنا را مفروض گرفته است؛ البته من هم مانند آقای طباطبایی نمی&zwnj;توانم صرفاً به سبب تشابه فرم یقین حاصل کنم که تئاتر شهر بنایی تقلبی است. اما همانطور که گفتم دعوای جای دیگری است. در واقع دعوای ما بر سر تقلبی بودن یا نبودن بنا نیست چراکه صبا آن را فرض گرفته بود. اگر با این فرض همراه شویم به پرسش خانم مدنی چطور پاسخ می&zwnj;دهیم؟ اگر بر ما محرز شد که بنای محبوبمان تقلبی/تقلیدی است چه داوری نسبت به آن خواهیم داشت؟</p>
<p style="text-align: justify;">پاسخ من، پس از خواندن نظرات دوستان، کماکان همان است که بود. تئاتر شهر برای من فقط کالبد آن نیست. به نظر من اتفاقاتی که حول این تئاتر می&zwnj;افتد، گروه&zwnj;های اجتماعی که در حوالی این بنا سر و کله&zwnj;شان پیدا می&zwnj;شود، نسبتی که کالبد تقلیدی این تئاتر با مردم درون محوطه&zwnj;اش برقرار می&zwnj;کند و هویتی که این بنا، که تقلبی و تقلیدی بودنش را فرض گرفتیم، در این چند ده سال برای خود خریده این بنا را برای من ارزشمند می&zwnj;کند؛ منِ شهروند عادی و منِ دانشجوی کارشناسی ارشد مطالعات معماری ایران. به همین خاطر گفتم و می&zwnj;گویم که مراتب دیگر تئاتر شهر برای من و آدم&zwnj;های همفکر من آنچنان ناب و تازه است که تقلیدی بودن کالبدش داوری من نسبت به بنا را چندان تغییر نمی&zwnj;دهد.</p>
<p style="text-align: justify;">در آخر هم دو پرسش از خانم مدنی دارم. او درباره&zwnj;ی مواضع سخنمان گفت از موضوع شهروند معمولی نباید حرف بزنیم باید خود را در موضع مورخ/ منتقد/ متخصص/ کارشناس/ کارشناس ارشد معماری قرار دهیم و با ارزش&zwnj;های معماری و هنر در زمان خودش داوری کنیم. پرسش اول من آن است که چرا فکر می&zwnj;کنید حرف زدن از موضع شهروند معمولی خطا است و باید از موضوع یک متخصص و با معیار&zwnj;های معماری و هنر سخن گفت؟ مگر نه اینکه افراد حاضر در یک اثر معماری، مطلوب&zwnj;ها و پسند و ذوقشان، و فعالیتشان هم جزو معماری است؟ چرا بخشی از معماری را که اتفاقاً باید از موضع شهروند معمولی درک کرد نادیده بگیریم؟ در حاشیه این را هم بگویم که به نظرم مایی که تخصصمان تاریخ معماری است اصلاً نمی&zwnj;توانیم از موضع شهروند معمولی سخن بگوییم. همه&zwnj;ی ما دغدغه&zwnj;مند موضوعات مرتبط با معماری و شهر هستیم و اتفاقاً اگر برای فردی که چنین دغدغه&zwnj;ای ندارد خبر گزارش شده در روزنامه&zwnj;ی شرق را مطرح کنیم ممکن است ارزش بنای تئاتر شهر را زیر سؤال ببرد اما جمعی که از موضع تخصصی به موضوع می&zwnj;نگرد با یک روایت قانع نمی&zwnj;شود و دنبال شواهد دیگری می&zwnj;گردد.</p>
<p style="text-align: justify;">پرسش دوم من هم آن است که چرا باید اثری را که امروز با آن مواجهیم و از آن بهره می&zwnj;بریم با معیار&zwnj;های دوره&zwnj;ی ساخته شدنش بسنجیم؟ شما در پرسش اولتان از این گفتید که ما چطور بنایی را که فهمیده&zwnj;ایم تقلبی است داوری می&zwnj;کنیم اما قید نکردید که داوری&zwnj;مان بر چه مبنایی باشد. اما در گفته&zwnj;های بعدی تصریح کردید که مبنای داوری باید مبنایی باشد که در زمان ساختش وجود داشته است. در واقع پیش&zwnj;فرض شما این است که بنا را باید با معیار&zwnj;هایی که در زمان ساختش وجود داشته سنجید. من فکر می&zwnj;کنم اگر ما چنین پیش&zwnj;فرضی را نداشته باشیم تئاتر شهر را در دوران خودمان داوری می&zwnj;کنیم؛ اینکه بنای تقلیدی تئاتر شهر در زمانه&zwnj;ی ما مطلوب است یا نه. اما اگر با پیش&zwnj;فرض شما همراه شویم و مبنای داوری&zwnj;ای را که در زمان ساخته شدن تئاتر شهر حاکم بوده اتخاذ کنیم پس از صدور حکم داوری متوجه می&zwnj;شویم که آیا آن بنا در زمان ساخته شدنش بنای با ارزشی بوده است یا نه.</p>
<p style="text-align: justify;">&nbsp;از نظر من باید این دو پرسش را از هم تفکیک کنیم. اصلاً بعید نیست که بنای تئاتر شهر در زمان ساخته&zwnj;شدنش بنایی با ارزش نبوده و هویتی جعلی داشته اما در زمان ما با ارزشمند شده باشد؛ علی&zwnj;رغم اینکه می&zwnj;دانیم تقلیدی است. خلاصه&zwnj;ی سخنم آن که داوری یک اثر هم از نظر من زمان&zwnj;مند است. ما نمی&zwnj;توانیم بنایی را فارغ از زمان ارزشمند یا بی&zwnj;ارزش بدانیم.</p>
<p style="text-align: justify;"><strong>مهدی حسینی:</strong> پرسش خانم صالحی بحث را به حوزۀ دیگری می&zwnj;برد. اما همین را بگویم که به نظرم نگاه خانم صالحی به منابع و شواهد رانکه&zwnj;ای است. مورخ باید شواهد معتبر - و نه لزوماً خوب- را بیابد آنها را کنار هم بگذارد و درباره&zwnj;اش قضاوت کند. در واقع اندیشۀ خودش را در آن داخل کند و تاریخش را بنویسد. آنچه شما می&zwnj;گویید عاملیت مورخ را به سطحی کاهش می&zwnj;دهد که سدۀ نوزدهم به آن قائل بودند. چطور مورخ نیاز به حقیقت و اخلاق ندارد؟ شمای مورخ اگر بدانید یک فکت تاریخی حقیقت ندارد به آن استناد می&zwnj;کنید؟ اینجا مرز اخلاق در کار تاریخ&zwnj;نگاری است دیگر. اگر شما مطمئن بشوید کار آقای سردار افخمی کپی است، چون ممکن است ادعای ایشان و یا شأن و ارزش کارشان در مقام معمار زیر سوال برود، آن را در تاریخ&zwnj;نامه&zwnj;تان نمی&zwnj;آورید؟ (باز هم تاکید کنم که به نظر من هم ارزش هنری این بنا با زیر سوال رفتن اصالتش کم نمی&zwnj;شود ولی ارزش تاریخی&zwnj;اش چرا) کاری که یک کارآگاه می&zwnj;کند عملی پوزیتیویستی است، مورخ این کار را نمی&zwnj;کند. اگر اینطور بود چه نیازی به نوشتن تواریخ مختلف پیدا می&zwnj;شد؟</p>
<p style="text-align: justify;">اجازه بدهید من یکی مواضعم را شفاف کنم؛</p>
<p style="text-align: justify;">○ آیا تأتر شهر واجد ارزش و اهمیت است؟ بله. ولی این ارزش و اهمیتش به صورت و تزییناتش نیست بلکه به نقش اجتماعی&zwnj;اش در شهر است. مشخصاً نگاه کنید به بنای موزه فرش که اصلاً به اندازۀ تأتر شهر دیده نشده و محل بحث هم نیست.</p>
<p style="text-align: justify;">○ آیا تقلیدی بودن بنا از ارزش و اهمیت آن می&zwnj;کاهد؟ بسته به نظرگاهمان اگر در دیدۀ مورخ و منتقد معماری بنشینیم بله. اما در جایگاه طراح معماری، هنرمند، هنرمند تأتر و عوام باشیم خیر.</p>
<p style="text-align: justify;">○ آیا تأتر شهر و بناهای هم دوره&zwnj;اش مدرن&zwnj;اند؟ اگر مراد از معماری مدرن همان است که گروه X در CIAM تابوتش را ساختند و بعدتر زیر آوار پروئیت&zwnj;ایگو دفنش کردند باشد، خیر. اما اگر منظور معماری&zwnj;ای است که محصول مدرنیزاسیون است، بله. از خودتان اعتراف می&zwnj;گیرم. کدام اصل کلاسیک معماری مدرن را در تأتر شهر می&zwnj;بینید؟</p>
<p style="text-align: justify;">○ آیا معماری تأتر شهر را می&zwnj;توان صفت معماری ایرانی داد؟ آن&zwnj;طور که معمارش مدعی است خیر. اما از آن منظر که در ایران و به وسیلۀ ایرانی ساخته شده است بله.</p>
<p style="text-align: justify;"><strong>نیوشا حاجیان: </strong>من فکر می&zwnj;کنم وقتی به &laquo;اصالتِ واجد ارزش&raquo; در دوره مدرن که در تاریخنامه&zwnj;ها صحبت&zwnj;اش است اشاره می&zwnj;کنید، بهتر است با ارجاع به همان تاریخنامه&zwnj;ها آن را تعریف کنید وگرنه هرکس تعریفی از اصالت دارد. من یادم نمی&zwnj;آید چنین چیزی درباره معماری مدرن خوانده باشم، از دوستی مطلع هم که پرسیدم از من فرصت خواست تا دوباره به کتاب&zwnj;ها رجوع کند و پاسخ دهد. بنابراین برایم عجیب است که چنین چیزی &laquo;اصالت در معماری&raquo; در دورۀ مدرن برای شما چنین واضح است. تأکید هم کرد که قضیه معماری مدرن و هنر مدرن متفاوت است.</p>
<p style="text-align: justify;">حالا جدای از این برای من سوال است که چه&zwnj;طور از دوره&zwnj;ای که در آن سبک&zwnj; بین&zwnj;الملل شکل گرفت از فردیت در معماری صحبت می&zwnj;کنید. فراتر بروم باز هم برایم سوأل است جایی که ایدئولوژی وجود دارد، هر ایدئولوژی&zwnj;ای، از فردیت صحبت کردن به نظر من بی&zwnj;معنا و در حد ادعاست.</p>
<p style="text-align: justify;"><strong>حسنی صالحی: </strong>ایدئولوژی هنر مدرن فردیت است. اصالت هم نه یک واژۀ تأویل&zwnj;پذیر، که هرکس برداشت خودش را از آن دارد، بلکه به معنایی که صبا به کار می&zwnj;برد، یک اصطلاح است. که در تاریخ معاصر فلسفه سرگذشتی دارد. شاید پاسخ بخش تاریخ&zwnj; معماری ماجرا را خانم مدنی باید بدهد. من از اولش هم دربارۀ این ترم در تاریخ معماری (آنهم ایران) تشکیک کردم. هم&zwnj;چنین به نظر من تاریخ&zwnj;نگار نیازی به اخلاق ندارد؛ چون ذاتاً به دنبال کشف حقیقت است و نه این که حقیقت را به کسی بدهکار باشد.</p>
<p style="text-align: justify;"><strong>سیاوش گل&zwnj;محمدی</strong>: فکر می&zwnj;کنم اشارۀ آقای طباطبایی به همراه شدن با مراحل طراحی تئاتر&nbsp; از این رو&nbsp; بود که نشان دهند با در مسیر طراحی قرار گرفتن و فهم&nbsp; اقتضائاتی که فرآیند طراحی بر طراح عرضه می&zwnj;کند، می&zwnj;توان به گونه ای دیگر فرایند خلق اثر را فهمید. در این شیوه ضرورت&zwnj;های طراحانه&zwnj;ای که یک تئاتر را شکل می&zwnj;دهند می&zwnj;توان فهمید و از این رهگذر مشابهت&zwnj;های ناگزیری نیز&nbsp; که در طراحی این گونه بناها پیدا می&zwnj;شود درک کرد. و بعد از آن پرسید آیا این مشابهت&zwnj;ها از سر تقلید بوده و یا از خلال فرایند طراحی دو بنای نسبتا هم کارکرد و هم داستان.</p>
<p style="text-align: justify;">احتمالاً باید برای این کار رفت نمونۀ تالارها یا آمفی تئاترهای برگزیدۀ آن زمان را دید و الگوها را برکشید و دید که&nbsp; چه حکم&zwnj;های طراحانه&zwnj;ای ایجاب می&zwnj;کرده&zwnj;اند. اینها را دانه&zwnj;دانه مقایسه کرد و سنجید و در نهایت حکم به تقلیدی بودن یا نبودن داد. البته به نظرم برشمردن نیروهای حین طراحی در دوران اخیر کمی دشوار است، اما نگاه جالبی است.</p>
<p style="text-align: justify;">در پیام های بعدتر، شما اجمالاً نمونه&zwnj;های گوناگونی آوردید و نشان دادید که ضرورت&zwnj;های طراحی در این مورد خاص آنقدرها هم محدودکننده نیست و می&zwnj;شود به انواعی مختلف طرح&zwnj;ها داد. البته می&zwnj;شود به بحث خیلی دقیقتر پرداخت اما به نظرم آن نمونه&zwnj;ها تا حدی قانع کننده بود.&nbsp;</p>
<p style="text-align: justify;">هرچند راستش هنوز به اعتبار فکت موثق و بحث مستدل بر من یکی آشکار نشده که بنای تئاترشهر تقلیدی است. بحث آقای طباطبایی و برخی دیگر از دوستان هم به نظرم در این راستاست. درحالی که می&zwnj;شد این بحث را خود آقای کیافر دقیق&zwnj;تر کند. من اگر بودم از آقای نیک خصال می پرسیدم چرا آقای سردار افخمی با وجود اینکه می دانست این بنا تقلیدی از بنایی غربی است، آن را ساخت. گفتگوهای شما با ایشان دقیقا چه بود در آتلیه و البته پیش از همه می&zwnj;پرسیدم که منظورتان از بنای مشابه غربی کدام بناست. اصلا نمی&zwnj;دانم&nbsp; این اثر آمریکایی را به خودِ آقای سردارافخمی نشان داده&zwnj;اند و نظرش را مصرانه جویا شده اند یا نه. به هرحال آفتابی است در پشت میغ!</p>
<p style="text-align: justify;"><strong>صبا مدنی:</strong> من با آقای حسینی هم&zwnj;نظرم که لزوماً در ایران، به&zwnj;خصوص در دهه&zwnj;های ۱۳۴۰ و ۱۳۵۰، به&zwnj;خصوص معماران شناخته&zwnj;شده، راهِ مثلا امریکا را نرفتند. اما سرآغاز پست&zwnj;مدرنیسم را همه جا دهۀ ۱۹۸۰ ذکر می&zwnj;کنند و در نتیجه انتصاب این آثار به پست&zwnj;مدرنیسم زمان&zwnj;پریشانه است. به جز این، اینکه در ایران معماری مدرن مسیر بخصوصی پیدا کرد، خیلی مختص ایران نیست. مثلا اخیرا دوستی دربارۀ تاریخ معماری مدرن در سوئد توضیحاتی برایم داد و طبق آنچه می&zwnj;گفت، آنجا هم اتفاقا کاملا خودآگاهانه جنبشی در معماری شکل گرفت و تلاش کردند مسیر خودشان را پیدا کنند؛ البته جوابشان رجوع به گذشته&zwnj;شان نبود؛ اما کمابیش ظاهراً آنجا هم راه خودشان را رفتند. این توضیحات دوستم تلنگری هم بود دربارۀ اینکه یک مقداری به علت&zwnj;های متنوع نگاه ما به چند نقطۀ جهان محدود مانده و از باقی رویدادهای معماری در جاهای دیگر خیلی شناختی نداریم.</p>
<p style="text-align: justify;">اما، همۀ واریاسیون&zwnj;های مختلف معماری مدرن&nbsp; در جاهای مختلف دنیا، دست&zwnj;کم آنهایی که ما می&zwnj;شناسیم، به هر صورت بنیان&zwnj;های یکسانی دارد؛ برای همین هم می&zwnj;گویم &laquo;واریاسیون&raquo;. مثلا حتی در ایران هم که مسیر متفاوتی طی شد، دیگر به ندرت کسی با قوس و طاق ساختمان تازه&zwnj;ای ساخت؛ ساختارها و مواد به&zwnj;طور شگفت&zwnj;انگیزی همه جا یک&zwnj;جور شد، منظورم کاربرد گستردۀ آشکار و پنهان بتن و فولاد و شیشه و انواع و اقسام سازه&zwnj;های بتنی و فولادی است. (استثناهای شاخصی هم اگر باشد، مثلا کارهای حسن فتحی در مصر یا بعضی کارهای نادر خلیلی می&zwnj;تواند باشد؛ که اصلا نمی&zwnj;دانم چقدر بشود به آنها گفت &laquo;مدرنیستی&raquo;) البته موضوع قابل بررسی است: اینکه چقدر از هنجارهای جهانی معماری مدرن را در ایران جدّی گرفتند و چقدر از آن را پس زدند؛ ولی این قضیۀ اصالت (در برابر کپی) در حدِ شناختِ کلی&zwnj;ام به نظرم می&zwnj;آید در ایران هم جدّی بود.</p>
<p style="text-align: justify;">من همچنان از دوستانی که این بحث را پیگیری می&zwnj;کنند خواهش می&zwnj;کنم اگر دربارۀ تعاریف دقیق تقلید و اقتباس و جعل و سرقت و ... مطالعه&zwnj;ای دارند درباره&zwnj;اش بنویسند. بین این&zwnj;ها تفاوت&zwnj;هایی وجود دارد و باعث می&zwnj;شود بعضی کاملاً قابل قبول باشد و بعضی را حتی گاهی در نظام حقوقی کشورها جرم تلقی کنند.</p>
<p style="text-align: justify;">نکتۀ دیگر اینکه (هم در پاسخ به آقای حسینی و هم خانم حسنی صالحی)، وقتی چیزی هنجار است، معنی&zwnj;اش این نیست که خلاف آن وجود ندارد. در کشور ما سرقت جرم است، یعنی هنجار این است که دزدی خطاست و اصلا پیامدهای حقوقی و جزایی دارد؛ اما هر روز هزاران سرقت هم اتفاق می&zwnj;افتد. اینکه کسانی در دل دورۀ فراگیری معماری مدرن از اصول و هنجارهای آن تخطی کرده&zwnj;اند معنی&zwnj;اش این نیست که آن اصول و هنجارها وجود نداشت. یا اگر به بحث&zwnj;های کلاس مقدمه برتاریخ که خیلی&zwnj;هایمان گذرانده&zwnj;ایم برگردیم: سالیوان زمانی گفت در معماری فرم از کارکرد تبعیت می&zwnj;کند، اما خودش هم لزوما به این گفتۀ خودش پایبند نبود. اینکه در آثار خود سالیوان هم می&zwnj;شود نقض حرف خودش را پیدا کرد، معنی&zwnj;اش این نیست که سالیوان آن حرف را نزده.</p>
<p style="text-align: justify;">در پاسخ به آقای طباطبایی در مورد اینکه گفتم از طریق آن مسیری که شما ترسیم کردید نه کاملا قضیه قابل اثبات است و نه کاملا قابل رد کردن کمی عقب می&zwnj;نشینم. منظورم بیشتر این بود که ارزیابی این مسیر و این نحو فکر کردن معیارها و الزامات متفاوتی دارد که من از آن اطلاع درستی ندارم، نه تجربۀ این نحو از فکر کردن را دارم، نه تجربۀ ارزیابی&zwnj;اش را. برای همین به فکر تحقیق سیاوش گل&zwnj;محمدی افتادم و از او دعوت کردم نظرش را بگوید.&nbsp;</p>
<p style="text-align: justify;">در حدی که از خودم بر می&zwnj;آمد تلاش کردم با مسیر فکری شما همراه بشوم. اما همانطور که گفتم به نظرم آمد فقط تنوع موجود در آثار معماری با فرم دایره به ما می&zwnj;گوید فاکتورهای تأثیرگذار و همچنین گزینه&zwnj;هایی که در هر مرحلۀ تصمیم&zwnj;گیری در طراحی وجود دارد آنقدر زیاد است که احتمال اینکه نتیجه اتفاقی به این صورت در بیاید واقعا عدد کوچکی می&zwnj;شود؛ به خصوص که شواهد عینی هم حالا آنقدری کم نیست که بشود به پیراهن عثمان ملقبشان کرد:</p>
<p style="text-align: justify;">- شباهت&zwnj;های بسیار زیاد این ۲ بنا (هم صورت مسئله است و هم بخشی از شواهد)؛</p>
<p style="text-align: justify;">- اینکه بنای امریکایی زودتر ساخته شده؛</p>
<p style="text-align: justify;">ـ نقل قولِ منتشرشدۀ نیک&zwnj;خصال؛</p>
<p style="text-align: justify;">- جواب&zwnj;های کودکانۀ خود سردار افخمی دربارۀ نسبت این بنا با آثار معماری دیگر؛</p>
<p style="text-align: justify;">- آن طرح دوران دانشجویی&zwnj;اش که آقای سپهری فرستادند و آقای حسینی به خوبی تعارضش با حرف&zwnj;های خود سردارافخمی را توضیح دادند؛</p>
<p style="text-align: justify;">- حس و حال خیلی متفاوت ۲ تا طرح شناخته&zwnj;شدۀ دیگرش: دانشگاه صنعتی اصفهان و ساختمانِ فعلی کانون زبان در پارک نیاوران.</p>
<p style="text-align: justify;">موافقم که در خود شواهد باید کنکاش بیشتری کرد، اتفاقا شرلوک&zwnj;هلمزوار. سیاوش گل&zwnj;محمدی سؤال&zwnj;های خیلی به&zwnj;جایی هم درباره&zwnj;اش مطرح کرد؛ راستش راغب شدم با آقای کیافر راه ارتباطی پیدا کنم و این&zwnj;ها را بپرسم.</p>
<p style="text-align: justify;">دربارۀ نکتۀ آقای زره&zwnj;داران، حرف من این نبود که فقط باید از نگاه تخصصی دربارۀ قضیه فکر کرد و حرف زد؛ سوالم این بود که اگر در مقام متخصص بحث کنیم چه می&zwnj;گوییم و از نظر من به هیچ وجه حرف زدن از موضع شهروند معمولی خطا نیست، به خصوص در مورد معماری و شهر.&nbsp;</p>
<p style="text-align: justify;">اما با توجه به اینکه اطلاع از این شباهت خیلی تازه نیست (ظاهرا به جز برای من!)، برایم جالب است که تا الان ظاهراً این اتفاق، کنکاش در شواهد، نیفتاده؛ یعنی در حدی که گشتم، مقاله و یادداشت قابل توجهی که عمیقا به این موضوع پرداخته باشند نیافتم (البته اینکه بسیاری از نشریات معماری نسخۀ آنلاین ندارند بی&zwnj;تأثیر نیست). اما آیا همۀ کسانی که از این شباهت مطلع شدند، اول توی دلشان مثل شرلوک&zwnj;هلمز شواهد را راستی&zwnj;آزمایی کردند و بعد به این نتیجه رسیدند که آنقدرها هم کپی بودن تئاتر شهر بدیهی نیست و شواهد سست است و ...، یا اینکه این همه شباهت یک ساختمان مهم پایتخت با یک اثر قدیمی&zwnj;تر در امریکا واقعا خیلی بی&zwnj;اهمیت&zwnj;تر از آنی است که من فکر می&zwnj;کنم؟</p>
<p style="text-align: justify;">دوستان به درستی گفتند که حتی با نگاه تخصصی هم، همۀ ارزش بنا در فرم خلاصه نمی&zwnj;شود و من دارم از یک منظر محدودی بحث می&zwnj;کنم. الان به نظرم می&zwnj;آید در این بحث شاید حتی مقداری در نگاه من در فکر کردن به این ساختمان فرم/ کالبد ارزش بیشتری پیدا کرده تا باقی مسائل. اما حتی اگر بگوییم باقی معیارها از جمله موفقیتش در اینکه فضای زنده&zwnj;ای حولش شکر بگیرد، به اندازۀ فرم هم نه، مهم&zwnj;تر از فرم است، باز هم به کلی فرم را نمی&zwnj;شود کنار گذاشت و برای خودش سهمی در شناخت و ارزش&zwnj;گذاری بنا دارد. به علاوه، به نظر من اینطور می&zwnj;آید که بین این معیارها&nbsp; و جنبه&zwnj;های مختلف خصوصیات یک بنا همبستگی&zwnj;هایی وجود دارد و در واقعیت این&zwnj;ها مستقل از همدیگر نیست. فعلا از نظر من شواهدِ مبتنی بر کپی و سرقت قوی&zwnj;تر است تا شباهت از سر اتفاق. آیا دانستن اینکه بنایی که اصلا از هر حیث دیگر موفق است فرم دزدی دارد، اول بر درک و دریافت ما و بعد در ارزش&zwnj;گذاری آن، مطلقا بی&zwnj;تأثیر است؟ باز تأکید می&zwnj;کنم که من بین سرقت و اقتباس فرق قائلم. و باز تأکید می&zwnj;کنم که دست&zwnj;کم من دارم سؤالم را از موضع کسی که کاروبارش تاریخ معماری است می&zwnj;پرسم.</p>
<p style="text-align: justify;">توی ذهن خودم مدام موضوع را با مثلا نقاشی مقایسه می&zwnj;کنم. شاید یک اشکال اینکه در ذهنم بحث به نتیجه نمی&zwnj;رسد همین باشد. اگر کسی تابلوی سهراب سپهری بخرد و بعد بفهمد تابلو را سهراب سپهری نکشیده، همۀ پولی که داده بر باد می&zwnj;رود، چون دیگر آن تابلو ارزشی ندارد. در تاریخ هنر انواع و اقسام فنون ابداع شده تا مثلا معلوم بشود فلان نقاشی نویافته که ادعا می&zwnj;شود اثر ورمیر است، واقعا اثر ورمیر است یا نه.. اینجا هم از جیب ملت ایران پولی توی جیب آقای سردار افخمی رفته و به جای اینکه طرحِ آقای سردار افخمی را تحویل بگیریم، یک کپی از تالار بکمن تحویل گرفتیم. شاید در این مورد همۀ پولمان بر باد نرفته باشد، چون بالاخره کارهایی برایمان کرده؛ ولی برای من مثل این است که آن تابلوی جعلی منتسب به سهراب سپهری، هر چقدر هم قشنگ و چشم&zwnj;نواز، همیشه به دیوار خانه&zwnj;ام باشد؛ همینقدر برایم آزاردهنده است و همیشه یادآور کلاهی که سرم رفته. (شاید خیلی هم آخرش نظر تخصصی ندادم!)</p>
<p style="text-align: justify;"><strong>حسنی صالحی:</strong> من از قضا چیزی را در تاریخ و این ماجرا رد نکردم. اطلاعاتش را هم نداشتم که چنین کنم. حرفم این بود که باید در مفروضاتی که شما گفتید شک کرد و باید دید اصلاً اصالت طرح چه جایگاهی داشته و اگر این طرح کپی بوده چه انگیزه&zwnj;های پیدا و نهانی در پس آن بوده. صرفاً سعی کردم سؤال&zwnj;ها را زیادتر کنم تا بنیان&zwnj;های بحث چکش بخورد.</p>
<p style="text-align: justify;"><strong>مهدی حسینی:</strong> به نظرم معماری مدرن در کشورهای غیر از آمریکا معمولا راه خودش را پیدا کرد. در بسیاری از آنها دست&zwnj;کم آنهایی که من درباره&zwnj;اش خوانده&zwnj;ام معماری مدرن به اطواری &laquo;بومی&raquo; شد؛ تادائو آندو در ژاپن، راج راوال در هند و لوییس باراگان در مکزیک. (اینها را که اسم بردم چون به انگیزه&zwnj;هایی درباره&zwnj;شان خوانده و نوشته&zwnj;ام. ای کاش بشود وقتی نتایج آن را با دوستان درمیان بگذارم. برای خودم خیلی جالب بود) کسان دیگری هم بوده&zwnj;اند مثل راسِم بَدران. اینها همه شاگردان و پیروان معماران بزرگ مدرن بودند، و همه متعلق به همان دوره&zwnj;ای که موضوع بحث ما در ایران است. ظاهراً آثار و نتایج کارشان مثل معماران ایرانی نیست. آنها لزوماً تقلید به قول شما گل&zwnj;درشت (آگاهانه یا ناآگاهانه) از معماری غربی نکردند. یا دست&zwnj;کم به این وضوح نمی&zwnj;توان چنین برچسبی به آنها زد. معماری&zwnj;شان ویژگی خود را دارد. احتمالاً معماران&zwnj;شان هم معتقد نبودند که اثرشان بیش از آنکه شبیه بناهای مدرن باشد، ریشه در &laquo;گذشته&raquo; و تجارب کودکی&zwnj;شان داشته است. این را مفروض نمی&zwnj;گیرم. حتماً نیاز به تحقیق مجزایی دارد. فقط می&zwnj;گویم اینطور به نظر می&zwnj;رسد. حالا این پرسش&zwnj; شما هم آن را به سطحی دیگر می&zwnj;برد.</p>
<p style="text-align: justify;">معماری دهۀ ۴۰/ ۵۰ ایران مدرن بود؟ پست&zwnj;مدرن بود؟ ایرانی بود؟ ... .</p>
<p style="text-align: justify;">اجازه بدهید مثالی بیرون از معماری بگویم که به نظرم برای فکر کردن کمک می&zwnj;کند:</p>
<p style="text-align: justify;">پیش&zwnj;تر که هنرآموز سینما بودم، فیلم آژانس شیشه&zwnj;ایِ حاتمی&zwnj;کیا در آن زمان، از حیث ارزش و اهمیت، برایمان تأتر شهر سردار افخمی در امروز بود. شاهکاری ایرانی در سینما، در نوع خودش.</p>
<p style="text-align: justify;">روزی یک نفر مثل شما پرسید چرا این فیلم در برخی از سکانس&zwnj;ها و حتی میزانسن&zwnj;ها تقلید عین به عین از فیلم مهم و اثرگذار&nbsp; &laquo;بعداز ظهر سگی&raquo; / ۱۹۷۵، ساخته سیدنی لومت است؟ خیلی از ما رفتیم دوباره آن فیلم را دیدیم. انگار آب سردی ریختند روی سرمان!</p>
<p style="text-align: justify;">این دو فیلم واقعاً یکی نیستند، تفاوت&zwnj;هایی ماهوی دارند از همه نظر. ولی نمی&zwnj;شود منکر شباهت&zwnj;های بی&zwnj;مانند ظاهری&zwnj;شان در بعضی صحنه&zwnj;ها شد ( این شباهت&zwnj;ها را بیشتر در نسخه کامل آژانس شیشه&zwnj;ای می&zwnj;بینید). اینها به کنار. آنجه به بحث ما ربط پیدا می&zwnj;کند واکنش آقای حاتمی&zwnj;کیاست. ایشان گفتند: من تا پیش از ساختن آژانس شیشه&zwnj;ای فیلم سیدنی لومت را ندیده بودم بعد از اینکه آن را دیدم جسارتاً! باید بگویم فیلم من از فیلم سیدنی لومت بهتر است، پرویز پرستویی هم بهتر از آل پاچینو بازی کرد (نقل به مضمون/ از مستند یک فیلم، یک تجربه). کاری به نقد ای دو فیلم که کدام بهتر است ندارم. آقای حاتمی&zwnj;کیا هنوز هم کارگردان از نظر من خوبی است. (مسلماً عقاید شخصی&zwnj;شان را در اینجا داوری نمی&zwnj;کنیم) ولی نه آن موقع و نه الان من نتوانستم بپذیرم کارگردانی در این سطح بعد از ظهر سگی را ندیده باشد.</p>
<p style="text-align: justify;">حالا تکلیف&zwnj;مان با ادعای آقای حاتمی&zwnj;کیا چیست؟</p>
<p style="text-align: justify;">تکلیف&zwnj;مان با ادعای آقای سردار افخمی چه می&zwnj;شود؟</p>
<p style="text-align: justify;">گویا این رشته سری دراز دارد.</p>
<p style="text-align: justify;"><strong>علی&zwnj;رضا جباری</strong>: به نظر من علی سردار افخمی برای طراحی تئاتر شهر یک فرصت طلایی داشته است. او قرار بوده در یک موقعیت مکانی بسیار مناسب یک بنای عمومی مهم بسازد. زمین وسیع، پول فراوان، امکانات فنی لازم و زمان کافی هم داشته است؛ اما در نهایت طرحی داده که اگرچه زیباست و گوشه&zwnj;های جالبی دارد؛ ولی چندان بدیع نیست و اشکالات کارکردی هم که به آن اشاره شد دارد و در کل به نظر من اثر بسیار درخشانی نیست. به نظر بدیع بودن یک اثر معماری در دوره که تئاتر شهر در آن طراحی شده یک ارزش محسوب می&zwnj;شده است؛ اما دست&zwnj;یابی به یک فرم بدیع امری نسبتاً دشوار است؛ بخصوص وقتی&zwnj;که ما می&zwnj;خواهیم یک سالن تئاتر خلق کنیم که باید از نظر دید مناسب، حرکت کاربران، صدای مناسب و ضوابط ایمنی درست کار کند؛ درصورتی که مثلا طراحی یک المان شهری محدودیت&zwnj;های کمتری ندارد و امکان خلق یک فرم بدیع برای آن قطعاً ساده&zwnj;تر است. در کل به نظر من اینکه تئاتر شهر فرم بدیعی ندارد یک ضعف است؛ ولی ضعف چندان بزرگی نیست.</p>
<p style="text-align: justify;">اما مهمتر از اینکه تئاتر شهر طرحی بدیع دارد یا نه این است که نسبت آن با آثاری که از آنها الگو گرفته چیست. در مورد تالار بکمن و سایر سالن&zwnj;های تئاتر بحث&zwnj;هایی شد؛ اما باید توجه کنیم که استفاده از الگوی پلان مدور که دور آن یک رواق باشد خیلی قبل&zwnj;تر از سالن&zwnj;های تئاتر معاصر شروع شده است. تا جایی که می&zwnj;دانم این الگو در بعضی از مقابر یونانی، معابد رومی و بعداً در بعضی از کلیساها و نمازخانه&zwnj;ها استفاده شده و در معماری مغرب&zwnj;زمین الگوی شناخته&zwnj;شده&zwnj;ای است.</p>
<p style="text-align: justify;">از نظر من انتخاب پلان مدور انتخاب پرخطری است؛ چرا که در پلان مدور و قرینه امکان ایجاد پرسپکتیوهای متنوع کم می&zwnj;شود. به نظر من یکی از ویژگی&zwnj;های طراحی تئاتر شهر هم همین نبود پرسپکتیوها متنوع است؛ &zwnj;به&zwnj;طوری که پرسپکتیو بنا از طرف جنوب شرقی با پرسپکتوی بنا از طرف جنوب غربی تفاوت چندانی ندارد؛ البته این یک ویژگی ذاتی برای پلان&zwnj;های مدور و قرینه است.</p>
<p style="text-align: justify;">الگوی پلان مدور، قرینه و رواقدار به نظر من جنبه نمادین و آییینی قوی&zwnj;ای دارد و انتخاب این الگو برای معابد، مقابر و کلیساها گواه این ویژگی است. به نظر من وقتی معمار این الگو را انتخاب می&zwnj;کند باید بداند که امکان داشتن پرسپکتیوهای متنوع از دست داده و احتمالاً در پلانش هم اشکالاتی ایجاد خواهد شد؛ اما بنایش جنبه&zwnj;ای نمادین و کیفیتی آیینی پیدا می&zwnj;کند.</p>
<p style="text-align: justify;">به نظر من در طراحی تئاتر شهر این کیفیت آيينی چندان قوی نیست. در طراحی بناهای آیینی بهتر است که از پایین به بالا نوع حس سبک شدن و صعود وجود داشته باشد؛ اما اتفاقا قسمت بالایی بنای تئاتر شهر سنگین&zwnj;تر و صلب&zwnj;تر از قسمت بالایی است و حس صعود و سبک&zwnj;شدن در آن نیست. حالا شاید بگویید که از کجا معلوم که معمار می&zwnj;خواسته این حس آیینی به مخاطب القا شود. آن وقت این سوال مطرح می&zwnj;شود که اساساً چرا معمار، بدون آنکه بخواهد از مزیت&zwnj;های این الگو استفاده کند، دردسرهای استفاده از آن را به جان خریده است.</p>
<p style="text-align: justify;">در کل به نظر من اینکه در طراحی تئاتر شهر از الگوی پلان مدور، قرینه و رواقدار استفاده شده اتفاق بدی نیست؛ اما هنرمندی یک معمار وقتی از الگویی قدیمی بهره می&zwnj;برد به این است که این الگو را با شناختی عمیق، در موقعیتی درست و به&zwnj;صورت پخته و پرداخت&zwnj;شده استفاده کند، که به نظر من در طراحی تئاتر شهر این موارد، به&zwnj;طور کامل، لحاظ نشده است.</p>
<p style="text-align: justify;">در نهایت معتقدم که اگر برای طراحی این بنا مسابقه&zwnj;ای برگزار می&zwnj;شد، احتمالاً اثر بهتر و درخشان&zwnj;تری خلق می&zwnj;شد؛ البته همه اینها نافی زیباهایی اثر کنونی و خاطرات شیرین و رنگارنگی که با آن داریم نیست.</p>
<p style="text-align: justify;"><strong>صبا مدنی:</strong> دوستان <a href="https://www.nytimes.com/1983/03/17/garden/architectural-imitation-is-it-plagiarism.html" target="_blank" rel="noopener">این یادداشت</a> قدیمی نیویورک&zwnj;تایمز با عنوان &laquo;تقلید در معماری: آیا مصداق سرقت ادبی است؟&raquo; خیلی شبیه به بحث&zwnj;هایمان بود، تاریخ اصلی انتشارش، سال ۱۹۸۳، آن را جالب&zwnj;تر هم می&zwnj;کند. اگر فرصت کردید آن را بخوانید. ماجرایش از این قرار است که ظاهراً در ایالات متحده، در آن سال&zwnj;ها و پیش از آن، مسئلۀ تقلید آثار معماری و حقوق مادی و معنوی دیزاین در مواردی به شکایت و دادگاه انجامیده بود. نویسندۀ یادداشت به جز نقل این ماجراها، نظر تعدادی از معماران مطرح آن روزگار از جمله رابرت ونتوری را جویا می&zwnj;شود.&nbsp;Joseph Giovannini. &laquo;Architectural Imitation: Is It Plagiarism&raquo;, March 17, 1983 ■</p>