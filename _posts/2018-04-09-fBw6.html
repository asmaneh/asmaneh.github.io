--- 
title: "تاملی بر واژه بانی به معنای استادِ معمار" 
authors: r.mojtahedzadeh 
types: blog 
featured: false
slug: fBw6 
--- 
<div>
<div>
<p>پژوهش در حوزه تاریخ معماری، خصوصا زمانی که از خلال واسطه&zwnj;ای چون متن صورت می&zwnj;گیرد، دقایق و ظرایف خاص خود را دارد. یکی از این ظرایف توجه به گستره مفهومی واژگان تحقیق است. شاید بر اغلب کسانی که در حوزه تاریخ معماری ایران کار می&zwnj;کنند آشکار باشد که واژگان "معمار" و "معماری"، به معنای امروزی آن، واژگانی کاملا جدید با قدمتی حداکثر چندصد ساله&zwnj;اند؛ اما چیزی که اغلب مبهم است، آن است که معادل یا معادل&zwnj;های چنین واژگانی در گذشته چه بوده است؟ به&zwnj;نظر پاسخ سرراستی برای این پرسش وجود ندارد. درواقع این پرسش خود می&zwnj;تواند موضوع تحقیقی گسترده در حوزه مطالعات معماری ایران باشد. مع&zwnj;الوصف تا زمانی که چنان تحقیق مفصلی جامع عمل بپوشد، یافته&zwnj;های پراکنده در این زمینه ممکن است کمکی، هرچند کوچک، به ابهام زدایی از برخی مقولات در تاریخ معماری ایران نماید. موضوع این یادداشت عرضه یکی از این یافته&zwnj;های پراکنده، یعنی تأمل بر واژه بانی در معنای استادِ معمار، است.</p>
<p>واژه بانی اسم فاعل از ریشه بناء است و در زبان فارسی، آنگونه که دهخدا در&nbsp;لغت&zwnj;نامه&nbsp;تصریح می&zwnj;کند، به معانی چون سازنده، بناکننده، برپاکننده ساختمان، موسس و پایه&zwnj;گذار، و اساس&zwnj;گذارنده و موجد و آغازکننده به کار رفته است. امروزه، در سیاق معماری، این واژه را عموما به معنای فرمان&zwnj;دهنده و موسس و پایه&zwnj;گذار بنا می&zwnj;شناسیم و کمتر از آن استنباط استادِ معمار و سازنده بنا را به عمل می&zwnj;آوریم. شاید غلبه واژگان مهندس و بنّا به معنای سازنده و عامل ساخت، که در اغلب متون تاریخی نیز به کار رفته، در این استنباط بی&zwnj;تاثیر نباشد؛ اما به نظر می رسد در گذشته، حداقل در محدوده زمانی-مکانی خاصی، بانی به معنای استادِ معمار هم به کار می&zwnj;رفته است. شاهد این کاربرد متنی عربی از قرن ششم هجری و ترجمه فارسی آن از قرن هشتم است. متن مورد نظر&nbsp;تتمه صوان الحکمه&nbsp;از آثار ظهیرالدین ابوالحسن علی بن ابی&zwnj;القاسم زید بیهقی از مورخان و متألهان سده ششم هجری و برگردان فارسی آن با نام&nbsp;دره الأخبار و لمعه الأنوار&nbsp;از منتجب&zwnj;الدین منشی یزدی در قرن هشتم است.&nbsp;تتمه صوان الحکمه، همانگونه که از نامش نیز برمی&zwnj;آید، تکمله&zwnj;ای بر کتاب دیگری به نام&nbsp;صوان الحکمه، مربوط به قرن چهارم هجری، است.&nbsp;صوان الحکمه&nbsp;درواقع نوعی تاریخ فلسفه است که در آن زندگی و اقوال مشهور برخی از فلاسفه و اطبای یونان باستان به انضمام سی وچهار حکیم مسلمان شرح داده شده است. این کتاب یکی از مهمترین منابع در تاریخ فلاسفه یونان برای مورخان مسلمان بوده است. نویسنده آن بنا به قول مشهور ابوسلیمان منطقی سجستانی، فیلسوف و مورخ فلسفه قرن چهارم هجری،است؛ اما برخی دانشوران و نسخه&zwnj;شناسان معاصر، از جمله حسن انصاری، به این انتساب با دیده تردید می&zwnj;نگرند. [۱]&nbsp;تتمه&nbsp;در تکمیل این کتاب و دوقرن پس از آن نوشته شده است. در&nbsp;تتمه&nbsp;صرفا ۱۱۱ دانشمند مسلمان معرفی شده&zwnj;اند و از اندیشمندان یونانی خبری نیست. آنچه در این کتاب و ترجمه قرن هشتمی آن برای بحث ما حائز اهمیت است چند نقل&zwnj;قول است که اثبات می&zwnj;کند در آن زمان، هم در عربی و هم در فارسی، یکی از معانی واژه بانی استادِ معمار و سازنده بنا بوده است.</p>
<p>نخستین شاهد این مدعا جمله&zwnj;ای است که به نقل از "الفیلسوف ابوحاتم المظفر الاسفزاری" در&nbsp;تتمه&nbsp;آمده است. متن عربی چنین است: &laquo;علم المهندس سبب للبنآء فالمهندس بالعلمه هو الاصل و یتلوه البانی ثم الأجیر فیأمر المهندسُ البانیَ و البانیُ الأجیرَ و الاجیرُ یتصرّف فی الماء و التین&raquo;. ترجمه فارسی آن چنین می&zwnj;شود: &laquo;دانش مهندس سبب ساخته&zwnj;شدن بناست؛ پس مهندس، به&zwnj;واسطه علمش، اصل است. آن را بر بانی و سپس [از طریق او بر] کارگر می&zwnj;خواند. پس مهندس بانی را فرمان می&zwnj;دهد و بانی کارگر را و کارگر آب و گل را به کار می&zwnj;گیرد&raquo;. بر این اساس بانی، در این متن، مرتبه&zwnj;ای از صنف بنایان است که میان کارگر و مهندس قرار می&zwnj;گیرد. این مرتبه را می&zwnj;توان معادل مرتبه رئیس بنایان یا استادکار معمار برشمرد. دومین شاهد نقل&zwnj;قولی متواضعانه از منجم-ریاضیدانی به نام عدلی قاینی است. متن عربی این نقل قول در تتمه چنین است: &laquo;لیس الجصّاصُ کالبانی و لا بانی کالمهندسِ فالمهندسِ بطلمیوس و البانی هو البتّانی و مرتبتی مرتبه الجصّاص&raquo;؛ که ترجمه فارسی آن در&nbsp;دره الاخبار&nbsp;چنین آمده: &laquo;هرگز جصّاص [گچکار] در مرتبه چون بانی نباشد و همچنین به مهندس نرسد. مهندس بطلمیوس است و بانی بتّانی [از منجمان بزرگ قرن سوم-چهارم هجری]؛ و مرتبه من نسبت به ایشان مرتبه جصّاص دارد&raquo;. در&nbsp;دره الاخبار، ترجمه فارسی قرن هشتمی، نقل&zwnj;قول اول نیامده؛ اما نقل&zwnj;قول دوم، به&zwnj;همان شکلی که در اینجا آوردیم، نقل شده و نشان می&zwnj;دهد واژه بانی به معنای استاد معمار در فارسی هم کاربرد داشته است. جمله دیگری از همین کتاب که کاربرد، و بلکه رواج، بانی به معنای استاد معمار را نشان می&zwnj;دهد، نقل قولی است که در باب آغازین متن فارسی در روایت زندگانی حنین&zwnj;بن اسحاق آمده است. نقل&zwnj;قول بدین شرح است: &laquo;هرکه علمی و صناعتی را وضع کند، چون بانیِ سرای باشد؛ و شارح و مفسر آن به مثل کسی که تطیین بام و تجصیص دیوار نماید؛ و هرگز معمار و نقاش چون مهندس و بانی نباشد&raquo;. معادل عربی این نقل&zwnj;قول در&nbsp;تتمه&nbsp;اینگونه است: &laquo;من وضع علماً و صناعه، کمن بَنَیَ داراً؛ و من شرَحَ و فسّرَ ذلک الاصل، کمن طیَّنَ سطحها و جصَّها. و لیس من جصّص داراً و کنّسها کمن بناها&raquo;. مقایسه متن عربی و فارسی تردیدی بجای نمی&zwnj;گذارد که بانی در متن فارسی به معنای استادِ معمار، و نه به معنای امروزی حامی و کارفرما، به کار رفته است. در صورتی که بتوان شواهد بیشتری از چنین کاربردی در متون تاریخی یافت آنگاه شاید ناچار باشیم نگاهی دوباره به معنا و کاربرد واژه بانی در کتیبه&zwnj;های تاریخی پاره&zwnj;ای بناها، حداقل در محدوده&zwnj;های زمانی-مکانی خاص، بیفکنیم.</p>
<br />
<p><strong>کتابنامه</strong></p>
<p>البیهقی، ابی&zwnj;الحسن علیّ بن ابی&zwnj;القاسم. ۱۳۵۱.&nbsp;تتمه صوان الحکمه. لاهور: بی&zwnj;نا.</p>
<p>منشی یزدی، منتجب&zwnj;الدین. ۱۳۸۹.&nbsp;دره الاخبار و لمعه الانوار؛ برگردان فارسی تتمه صوان الحکمه. تصحیح و تحقیق علی اوجبی. تهران: نشر حکمت.</p>
<p>&nbsp;</p>
</div>
</div>
<div>[۱] ن.ک. انصاری، حسن. &laquo;کتاب صوان الحکمه از کیست؟&raquo;. (دسترسی بر http://ansari.kateban.com/post/2235</div>