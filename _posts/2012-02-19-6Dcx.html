--- 
title: "مفهوم و جایگاه سیاق (کانتکست) در تاریخ معماری| محمد غلامعلی فلاح." 
authors: asmaneh 
types: research 
featured: false
slug: 6Dcx 
--- 
<p>کانتکست به معنای عالمی است که هر چیز را در بر گرفته؛ عالمی که از زمان تکوین آن چیز همراه آن است؛ روزگاری آن را پدید می&zwnj;آورد و روزگاری فهم آن را ممکن می&zwnj;سازد؛ جهانی مملو از اندیشه&zwnj;ها، رویدادها، و اموری که زمانی در تکوین آن چیز دخیل است و در زمانی دیگر به آن معنا می&zwnj;بخشد. در فارسی کانتکست را به زمینه، بستر، یا سیاق برگردانده&zwnj;اند. ترکیب&zwnj;هایی که با این واژه در زبان انگلیسی می&zwnj;سازند ترکیب&zwnj;هایی وصفی است که پرکاربردترین آنها سیاق اجتماعی، سیاق فرهنگی، سیاق اقتصادی، سیاق مکانی، سیاق زمانی، سیاق تاریخی، و سیاق ذهنی است و در آنها سیاق همواره موصوف است. این ترکیب&zwnj;ها معرّف انواع عام سیاق است.</p>
<p>مقصود از سیاق در معماری همۀ چیزهایی است که معماری را در برگرفته و در پیدایی آن و در فهم ما از آن اثر می&zwnj;کند؛ چیزهایی که معماری و معنای معماری را از خود متأثر از می&zwnj;کند. معمولاً بحث دربارۀ نقش و اهمیت سیاق&zwnj;های مادّی در تکوین و فهم معماری، نظیر سیاق&zwnj;های مکانی و جغرافیایی&zwnj;، کمتر محل مجادله است؛ اما به محض اینکه بحث در سیاق&zwnj;های غیرمادّی معماری درمی&zwnj;گیرد، تقابل و تعارض آراء آغاز می&zwnj;شود و بحث&zwnj; به اموری نظیر معنا و مفهوم معماری، تاریخ معماری، چرایی تاریخ معماری و وظایف آن می&zwnj;انجامد. کافی است از علل برپایی و تخریب&zwnj;های عامدانۀ بناها، اهداف بانیان بناها از برپایی آنها، کارکرد و مفهوم اجتماعی و سیاسی معماری در طول زمان بپرسیم تا به وادی بی&zwnj;پایان بحث وارد شویم. اهل نظر حوزۀ معماری و تاریخ آن، در مواجهه با چنین پرسش&zwnj;هایی واکنش&zwnj;های مختلفی نشان می&zwnj;دهند&zwnj;. آنها از خود می&zwnj;پرسند آیا این پرسش&zwnj;ها در حوزۀ تاریخ معماری رواست؟ آیا مورخ معماری برای پاسخ گفتن به چنین پرسش&zwnj;هایی صلاحیت دارد؟ آیا معماری می&zwnj;تواند معنایی داشته باشد؟ ممکن است گروهی از اهل تاریخ معماری&nbsp; چنین پرسش&zwnj;هایی را بپذیرند؛ اما گروهی دیگر طرح آنها را ناروا بدانند&zwnj;. ممکن است مواضع دیگری هم در برابر چنین پرسش&zwnj;هایی پدید آید. به هر حال تفاوت در نوع واکنش هر گروه ریشه در تلقی متفاوت ایشان از معماری، تاریخ معماری، وظایف تاریخ معماری و اهداف آن، وظیفه مورخ معماری، و کیفیت معناداری معماری دارد.&nbsp;</p>
<p>محمد فلاح در این تحقیق نشان داده است که سیاق مفهومی اعتباری است و در تقابل با متن معنا می&zwnj;یابد. او پس از توضیح اجمالی مفهوم سیاق، دربارۀ اهمیت تلقی از معماری در تعیین حدود سیاق معماری بحث می&zwnj;کند و با نشان دادن ابعاد گستردۀ معماری، حدود متعارف سیاق آن را به پرسش می&zwnj;کشد. سپس به بحث دربارۀ چیستی سیاق در تاریخ معماری می&zwnj;پردازد و نسبت آن را با تفسیر و معنا نشان می&zwnj;دهد. در این راه او چهار مرتبه از سیاق را از دل بحث&zwnj;های حوزۀ فلسفۀ تاریخ بیرون می&zwnj;کشد و تمایز این چهار مرتبه را نشان می&zwnj;دهد: سیاق گذشته، سیاق مدرکی، سیاق تفسیری، و سیاق مورخ. او در پایان نیز با نظر کردن از دریچه&zwnj;ای که از سیاق ساخته است، طرز پیدایی و وجه تمایز انواع تاریخ&zwnj;های معماری را توضیح می&zwnj;دهد.</p>
<p>&nbsp;</p>
<p><strong>محمد غلامعلی فلاح. &laquo;جان معماری، جهان معماری: جایگاه و مفهوم سیاق در تاریخ معماری&raquo;. پایان&zwnj;نامۀ کارشناسی ارشد مطالعات معماری ایران. استاد راهنما: مهرداد قیومی بیدهندی. تهران: دانشگاه شهید بهشتی، بهمن ۱۳۹۰.</strong></p>