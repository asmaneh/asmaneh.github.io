--- 
title: "«حافظه/ خاطره» در معماری و ادبیات قرن بیستم" 
authors: h.noorbakhsh 
types: blog 
featured: false
slug: enBG 
--- 
<p>جان راسکین&nbsp;در کتاب &laquo;مشعل حافظه&raquo;، جلد ششم از مجموعۀ &laquo;هفت مشعل معماری&raquo;، آورده: شعر و معماری بیش از هر چیز دیگر می&zwnj;تواند بر فراموشی انسان فائق آید و از میان این دو معماری برتری دارد چرا که علاوه بر اندوختۀ افکار و احساسات انسان، توان و تجربۀ کار دست او را نیز به نمایش می&zwnj;گذارد. منظور این متفکر قرن نوزدهمی از &laquo;حافظه/ خاطره&raquo;&zwnj; تصورات بی&zwnj;حد و مرز شخصی نبود بلکه امری جمعی و مشخص بود که گذشته و حال در آن ثبت است و ملتی از طریق آن هویت خود را می&zwnj;سازد؛ در واقع درک او از این موضوع به مفهوم &laquo;تاریخ&raquo; بسیار نزدیک بود. از نظر او نقطۀ قوت و وجه مشترک ادبیات و معماری این بود که هر دو محملی برای حفظ و انتقال خاطرۀ بشری&zwnj;اند اما درست همین امر حدود پنجاه سال بعد وجه افتراق این دو حوزه شمرده شد.</p>
<p>در ابتدای قرن بیستم موضوع &laquo;حافظه/ خاطره&raquo; در روان&zwnj;شناسی، فلسفه و ادبیات بیش از هر زمان دیگر مورد توجه قرار گرفت.[۱] از نظر بسیاری از منتقدان مضمون اصلی ادبیات مدرنیستی &laquo;خاطره&raquo; و نمونۀ برجستۀ آن رمان &laquo;در جستجوی زمان از دست رفته&raquo; اثر&nbsp;مارسل پروست&nbsp;بود که جان&zwnj;مایه&zwnj;اش دیالکتیک میان حافظه و فراموشی است. جالب آن که&nbsp;پروست&nbsp;شیفتۀ آثار&nbsp;راسکین&nbsp;در باب معماری بود تا جایی که ملهم از او طرح&zwnj;ریزی رمان سترگ خود را به ساخت کلیسایی جامع به سبک گوتیک تشبیه کرد. او کاملاً منظور&nbsp;راسکین&nbsp;از ارتباط میان بنا، ادبیات و &laquo;حافظه&raquo; را درک کرده بود اما فهم خود او از این موضوع متفاوت بود. در دیدگاه مدرن پروست، یادآوری &laquo;خاطره&raquo; آگاهانه نیست بلکه کاری غیرارادی و تصادفی است، او بیش از حافظۀ جمعی بر جنبه&zwnj;های شخصی &laquo;خاطره&raquo; تأکید می&zwnj;کرد و خصلت گذرا و فرّار آن را مهم&zwnj;ترین عاملی می&zwnj;دانست در این که نتواند ارتباطی پایدار با اشیاء و بناها داشته باشد.</p>
<p>اما در همین دوران معماری، نقاشی و مجسمه&zwnj;سازی به راهی کاملاً متفاوت رفت و تمامی تلاش خود را برای نادیده گرفتن &laquo;حافظه&raquo; به کار گرفت. با این که &laquo;حافظه&raquo; مضمونی پررنگ در اندیشۀ قرن بیستمی بود، گویا پیشگامان معماری و هنر مدرن متأثر از&nbsp;نیچه&nbsp;و خصوصاً کتاب &laquo;فواید و مضرات تاریخ&raquo; بودند که او در آن تفوق بر تاریخ، رسیدن به آگاهی فراتاریخی و زیستن در زمان حال را تشویق می&zwnj;کرد. در واقع آن&zwnj;ها این جملۀ فیلسوف آلمانی را سرلوحۀ کار خود قرار دادند: "زندگی اصیل بدون حافظه ممکن است اما بدون فراموشی نه". هنرمندان مدرنیست اولاً خاطره را مهم&zwnj;ترین سد در مقابل ایده&zwnj;های "آینده&zwnj;نگر" خود می&zwnj;دانستد دوماً معتقد بودند هر چیزکه خارج از حیطۀ "مواجهۀ مستقیم با اثر" باشد و از نظرشان به "وضعیت بودن اثر صرفاً آن&zwnj;گونه که هست" لطمه بزند، باید حذف شود و در این میان معنا و &laquo;خاطره&raquo; مهمترین&zwnj;شان بود. این دومی اتفاقاً ادبیات را در نقطۀ مقابل معماری قرار می&zwnj;داد چرا که از نظر معماران مدرن تداعی معنا، بازآفرینی خاطره و ابهام اصلِ اساسی در ادبیات بود و بالعکس معماری که ارزش واقعی&zwnj;اش در ماده و فرم است بی&zwnj;واسطه و بدون همۀ اینها تأثیرگذار بود؛ پس اساساً زبان این دو هنر را مجزا از یکدیگر می&zwnj;دانستند.</p>
<p>اروپاییان پس از گذراندن درگیری&zwnj;های پیاپی و رخداد دو جنگ بزرگ لزوم یادآوری و مقاومت در برابر فراموشی را بیش از پیش احساس کردند. خصوصاً پس از فجایع جنگ دوم جهانی که منجر به مرگ میلیون&zwnj;ها انسان و نابودی دستاوردهای&zwnj;شان شد، جریانِ کم سابقۀ ساخت یادبودها و بناهای یادمانی رواج یافت. این امر معماران را بر سر دوراهی قرار داد یا باید دیدگاه دیگری را در نسبت &laquo;حافظه/ خاطره&raquo; و معماری پیش می&zwnj;گرفتند و یا از طراحی و ساخت این بناها که سرراست با این موضوع سروکار داشت صرف&zwnj;نظر می&zwnj;کردند. ابتدا مخالفت&zwnj;های بسیاری صورت گرفت؛&nbsp;لوکوربوزیه، که تا حدی دیدگاهی متفاوت نسبت به معماران مدرن اولیه داشت، بنای یادبود ملل[۲] را برای پاسداشت صلح در سوئیس طراحی کرد. منتقدان کار او را خیانتی آشکار به اصول معماری مدرن تلقی کرده و آن را محکوم به فنا دانستند. در هر حال دیری نپایید که معماران مجبور شدند از نادیده گرفتن &laquo;حافظه/ خاطره&raquo; دست بردارند؛ گرچه این پرسش به قوت خود باقی ماند: آیا می&zwnj;توان &laquo;خاطره&raquo; را که حتی در کلام هم به آسانی به وصف نمی&zwnj;آید به زبان معماری بیان کرد و آن را در فرم و ماده مجسم کرد یا آن&zwnj;گونه که&nbsp;پروست&nbsp;دریافته بود اشیاء و بناها چندان قادر به بازنمایی جهان ذهنی &laquo;خاطرات&raquo; نیستند.<br /><br />[۱] در حوزۀ روان&zwnj;شناسی&nbsp;زیگموند فروید&nbsp;مسأله حافظه و سازوکارهای یادآوری را مفصلاً طرح کرد. او حتی در یکی از نوشته&zwnj;های خود به حافظۀ شهر می&zwnj;پردازد و نحوۀ یادآوری گذشتۀ شهر روم را با گذشتۀ روانی یک فرد قیاس می&zwnj;کند.</p>
<p dir="ltr">[2] Mundaneum</p>