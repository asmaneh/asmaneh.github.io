--- 
title: "نظریۀ معماری چیست؟" 
authors: tahmasbi 
types: blog 
featured: false
slug: k8ayA 
--- 
<div>
<div>در علوم تجربی، نظریه (تئوری) را دستگاهی می&zwnj;دانند برای آزمون فرضیه&zwnj;ها و تبیین واقعیات و پیش&zwnj;بینی نتایج تحقیق. در حوزۀ معماری، بحث دربارۀ نظریه ابعاد پیچیده&zwnj;تری دارد، به ویژه زمانی که با تاریخ معماری در هم می&zwnj;آمیزد. در اینجا می&zwnj;خواهیم با استفاده از دیدگاه هانو والتر کروفت این مقوله را بهتر بشناسیم. وی در مقدمۀ اثر خود به نام تاریخچه&zwnj;ای دربارۀ نظریۀ معماری، از ویترویوس تا اکنون (۱) این پرسش مطرح کرده که &laquo;نظریۀ معماری چیست؟&raquo; و کوشیده که این مفهوم را واکاوی و نسبت آن را با تاریخ معماری و مباحث زیبایی&zwnj;شناختی روشن کند. ادامۀ این نوشتار برداشتی است از دیدگاه کروفت دربارۀ نظریۀ معماری، از این رو پیوستگیِ متن اصلی را نخواهد داشت. البته کوشیده&zwnj;ام که لحن نویسنده حفظ شود و برخی جملات مهم را دقیقاً ترجمه کرده&zwnj;ام.<br />کروفت در آغاز می&zwnj;گوید که ممکن است بتوان به تعریفی کمابیش عینی از مفهوم نظریۀ معماری رسید، اما ضوابط آن فقط برای یک دورۀ تاریخی معتبر است. تعاریف انتزاعی و هنجاریْ غیر کاربردی و از نظر تاریخی غیر قابل دفاع&zwnj;اند. امکان رسیدن به تعریفی محدودتر بیشتر می&zwnj;شود، اگر تاریخ تفکر معماری را منحصراً چیزی بدانیم که در متون ثبت شده است. از سوی دیگر، می&zwnj;توان نظریۀ معماری را از آثار به&zwnj;جای مانده استنتاج کرد، گرچه توافقی در تفسیر وجود ندارد. افزون بر این، تحلیل&zwnj;های تاریخی در معماری به ندرت مستقیماً به نظریه&zwnj;&zwnj;هایی که در پسِ آنها قرار داشته است، اشاره می&zwnj;کند. نظریۀ معماری جنبه&zwnj;ای از پروسۀ تاریخی است که مشاهده&zwnj;گر بخشی از آن است.<br />هر نظام نظریه&zwnj;ای باید بر اساس اهداف خودش قضاوت شود و ما نخست باید بپرسیم که هدفش چیست و دوم اینکه مخاطبانش چه کسانی&zwnj;اند؟ مفهوم پوزیتویستی و تکاملی توسعه را نمی&zwnj;توان در این باره پذیرفت. مفهوم توسعه در نظریۀ معماری را نمی&zwnj;توان صورت&zwnj;بندی کرد. مفاهیم نظریه&zwnj;ایِ معماری ممکن است در سیاق&zwnj;های ادبیِ بسیار پیچیده یافت شود، همچنین در مباحثی در نظریۀ هنری که معماری فقط جنبه&zwnj;ای از آن است، مانند موضوع تناسبات. پرسش&zwnj;هایی دربارۀ مصالح، ساخت، کاربرد و غیره نیز جایگاهشان را در نظریۀ معماری دارند.<br />بخش عمده&zwnj;ای از برنامه&zwnj;هایی را که ادعای نظریۀ معماری بودن دارند، در پی ترکیبی از ملاحظات عملی و زیبایی&zwnj;شناختی و اجتماعی&zwnj; در یک کلِّ یکپارچه&zwnj;اند. کتاب&zwnj;های نویسندگانی که خودشان معمار بوده&zwnj;، با عکس و نقشه&zwnj;های بناهای ساخته&zwnj;شده یا طرح&zwnj;های آرمانی تصویرسازی شده&zwnj;اند و از کتاب&zwnj;هایی که نویسندگانشان معمار نبودند&zwnj;، مشهورترند. یک روش عملی این است که به عناوین مستقلی چون قواعد کلاسیک معماری، نظریۀ تناسبات، یا مطالعۀ بناهای خاص پرداخته شود. هر چند این خطر وجود دارد که نتایج آن به کل نظریۀ معماری تعمیم داده شود.<br />یک تعریف کاربردی این است که نظریۀ معماری را شامل هر نظام نوشتاری&zwnj;ای بدانیم که بر دسته&zwnj;بندی&zwnj;های زیبایی&zwnj;شناختی استوار است، حتی اگر مفاد زیبا&zwnj;شناختی به کارکردی تحویل شود. این تعریف با این پرسش مواجه است که در یک سو نظریۀ هنری و زیبایی&zwnj;شناختی وجود دارد و در سوی دیگر فناوری ناب. همچنین میان نظریۀ معماری و دیگر حوزه&zwnj;&zwnj;های تاریخی ارتباط نزدیکی وجود دارد، مانند باستان&zwnj;شناسی، تاریخ معماری، و تاریخ هنر. حتی از دیدگاه برخی صاحب&zwnj;نظران، در آرمان&zwnj;شهر سیاسی و اجتماعی می&zwnj;توان ایده&zwnj;های اجتماعی را بر اساس صورت ایده&zwnj;های معماری توضیح داد. در برخی اعصار نظریۀ معماری تحت نفوذ ایدئولوژی&zwnj;های سیاسی بوده، از این رو، گاهی به شبه&zwnj;نظریه تنزل پیدا می&zwnj;کرده است، برای مثال در نظام&zwnj;های توتالیتر و فاشیستی.<br />در قرن نوزدهم با روش تاریخی&zwnj;گری از تاریخ معماری برای رسیدن به نظریۀ معماری استفاده کردند. تاریخ هنر می&zwnj;تواند بر نظریۀ معماری از طریق احیا کردنِ خاطرۀ نظریه&zwnj;های تاریخی اثرگذار باشد. نظریه&zwnj;های معماری همیشه به یک سیاق تاریخی تعلق داشته&zwnj;اند. نظام&zwnj;های جدید از جدل دربارۀ نظام&zwnj;های قدیمی بیرون می&zwnj;آیند. بنابراین نظریۀ معماری و تاریخ، از این منظر، مترادف&zwnj;اند.<br />ارتباط نظریۀ معماری و معماریِ ساخته&zwnj;شده در زمان خودش چیست؟ آیا نظریه مجموعه&zwnj;ای از بازتاب اصول گذشته است که وظیفه&zwnj;اش تکمیل و توجیه و عقلانی جلوه دادنِ چیزی است که ساخته شده؛ یا وضع برنامه&zwnj;ها و الزاماتی برای انجام دادن معماری؟ بهتر است بگوییم که بین این دو در نوسان است. تأثیر مستقیم بعضی نظریه&zwnj;های معماری در سال&zwnj;ها و سده&zwnj;های بعد دیده شده است، مانند نظریات ویترویوس و لوکوربوزیه. دربارۀ تأثیر نظریه بر معماریِ ساخته&zwnj;شده دوگانگی وجود دارد. از یک سو می&zwnj;تواند از تولید معماری بد جلوگیری کند، اما از سوی دیگر ممکن است مانع خلاقیت شود. با این همه، معماری&zwnj;ای که بدون پایۀ نظری باشد یا بوالهوسانه خواهد بود یا تکراری و بازاری.<br />آیا می&zwnj;توان نتیجه گرفت که معماری خوب فقط در ارتباط نظریه&zwnj;ها قابل توجیه است؟ برخی معماران به این ارتباط دو سویه اعتقاد داشته&zwnj; و آثار نظریه&zwnj;ای در کنار آثار معماری&zwnj;شان به&zwnj;جای گذاشته&zwnj;اند، مانند رایت و پالادیو. اگر کسی با نظریات ایشان آشنا نباشد، نمی&zwnj;تواند بناهایشان را کامل درک کند. البته فقط در موقعیت&zwnj;های خاص تاریخی معماران می&zwnj;توانستند آثارشان را شرح دهند.<br />نظریۀ معماری باید به مثابۀ ماهیت قانون در سیاق تاریخی&zwnj;اش دیده شود. یک ایدۀ زیبایی&zwnj;شناختی به تنهایی مهم نیست، آنچه مهم خواهد بود این است که در چه موقعیت و چه سیاقی شکل&zwnj; گرفته است. این خطر وجود دارد که تاریخچۀ نظریۀ معماری تبدیل شود به تاریخچۀ زیبایی&zwnj;شناسی، فناوری، جامعه، فرهنگ، و غیره. از سوی دیگر، اختصاص دادنِ فصول تاریخچۀ نظریۀ معماری به مفاهیم پایه&zwnj;ای چون تناسبات، تقارن، قوانین کلاسیک، تزئینات، کارکردگرایی، معماری ارگانیک ممکن است سودمند باشد، اما بیم آن می&zwnj;رود که از سیاق تاریخی&zwnj;شان جدا شوند. برخورد شایسته با یک نظام نظریه&zwnj;ای این است که آن را با ادعاهای خودش ارزیابی کنیم.<br />در پایان، کروفت به شرح فصول کتابش می&zwnj;پردازد که در سی و یک فصل تنظیم شده است. عناوین آنها بسیار متنوع و متفاوت با کتاب&zwnj;هایی است که هدفشان صرفاً تاریخ معماری بوده و مقولاتی چون تاریخ، منطقۀ جغرافیایی، معماران، سبک، شیوۀ اندیشیدن، مفاهیم زیبایی&zwnj;شناختی، و بناهایی با کارکردهای خاص را در بر می&zwnj;گیرد.</div>
</div>
<div dir="ltr">&nbsp;</div>
<div dir="ltr">1. Kruft, Hanno-Walter. <em>A History of Architectural Theory, From Vitruvius to the Present</em>. Translated by Ronald Taylor, Elsie Callander and Antony Wood. New York: Princeton Architectural Press. 1994.</div>