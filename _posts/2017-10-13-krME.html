--- 
title: "تاملی بر اهمیت معماری گوتیک در مطالعات معماری دوران اسلامی و مروری بر یک مقاله" 
authors: r.mojtahedzadeh 
types: blog 
featured: false
slug: krME 
--- 
<div>
<div>
<p>معماری گوتیک، علاوه بر آنکه یکی از مقاطع مهم تحول معماری در مغرب زمین است، به دلیل وجود پیوندهایی میان این معماری و معماری شرق، به&zwnj;طورخاص شرق اسلامی، از منظر پژوهش در حوزه معماری اسلامی نیز حایز اهمیت است. مورخان هنر و معماری قرون میانه اروپا به جنبه&zwnj;های مختلف تعامل، و تاثیرپذیری این معماری از معماری همزمان خود در سرزمین&zwnj;های اسلامی اشاره کرده&zwnj;اند. برخی پیشرفت در هنر طراحی و استفاده از اصول هندسه و تناسب را نتیجه مستقیم ترجمه اصول اقلیدس توسط آدلارد، فیلسوف انگلیسی قرن دوازدهم، از عربی به لاتین می&zwnj;دانند. (Cochrane, 1994 و Bulmer-Thomas, 1979) برخی دیگر تحول ناگهانی در نظام ساخت&zwnj;وساز و تکنیک قوس تیزه&zwnj;دار، به&zwnj;عنوان ویژگی تامّ معماری گوتیک، را نتیجه انتقال فناوری کاربردی از شرق می&zwnj;دانند و در این راستا به مواردی از انتقال مستقیم صنعتگران مسلمان، در خلال جنگ&zwnj;های صلیبی، از شرق به غرب نیز اشاره می&zwnj;کنند. (Harvey, 1972, 1986) مجموع این نظرات، به علاوه اشارات پراکنده&zwnj;ای که مورخان هنر اسلامی به تعامل میان معماری جهان اسلام و غرب در قرون میانه داشته&zwnj;اند، معماری گوتیک غرب را به نمونه&zwnj;ای جذاب برای مطالعات تطبیقی و منبعی برای شناخت برخی جنبه&zwnj;های کمتر شناخته معماری دوران اسلامی بدل می&zwnj;سازد. به&zwnj;این جهت توجه به آثاری که در این حوزه به رشته تحریر در می&zwnj;آید برای پژوهندگان معماری سرزمین&zwnj;های اسلامی، و از جمله معماری ایران دوران اسلامی، خالی از لطف نیست. این یادداشت با هدف معرفی یکی از این آثار به رشته تحریر در آمده است.</p>
<p>اثر مورد بحث مقاله&zwnj;ای از ساتیاگو اوئرتا، معماری اسپانیایی و استاد مدرسه معماری دانشگاه پلی&zwnj;تکنیک مادرید، است.[۱] اوئرتا صاحب&zwnj;نظر سازه&zwnj;های بنایی است و کتابی نیز در مورد سازه&zwnj;های گوتیک، به زبان اسپانیایی، دارد. آنگونه که او در این مقاله نیز متذکر می&zwnj;شود مطالعه ابعاد فنی سازه&zwnj;های گوتیک موضوعی است که در غرب هم کمتر به آن پرداخته شده؛ بخشی از این کم&zwnj;توجهی محصول کمبود منابع اولیه در این حوزه و بخشی نیز محصول کم دانشی معماران در حوزه سازه&zwnj;های تاریخی است. اوئرتا در این مقاله سعی می&zwnj;کند با رجوع به منابع اولیه&zwnj;ای چون رسالات و بناهای عصر گوتیک اثبات کند که معماران گوتیک در مجموع از نوعی پشتوانه علمی، البته نه به معنای امروزین کلمه، برخوردار بودند. دانشی که بر پایه هندسه بنا شده بود و با قوانین خود تعادل نهایی بناها را تامین می&zwnj;کرد.</p>
<p>اوئرتا بحث خود را در یک مقدمه و چند عنوان سازمان می&zwnj;دهد. در مقدمه بحث او برخی اطلاعات کلی و پرسش&zwnj;های اصلی پیرامون معماری گوتیک را عرضه می&zwnj;کند. سپس به بیان پاره&zwnj;ای قواعد حاکم بر معماری گوتیک در محاسبه اجزاء سازه&zwnj;های این دوران، چون پشت&zwnj;بندها، طاق&zwnj;ها و برج&zwnj;های کلیسا، با استفاده از رسائل گوتیک متاخر در آلمان می&zwnj;پردازد. او پس از بیان ملاحظاتی پیرامون این قواعد از مهم&zwnj;ترین بخش کار خود که معرفی رساله&zwnj;ای کمترشناخته از رودریگو خیل اونتانان [۲]، معمار اسپانیای قرن شانزدهم، است پرده برمی&zwnj;دارد. رودریگو خیل فرزند معماری از معماران گوتیک اسپانیاست و خود نیز در طراحی و مرمت شمار زیادی از بناهای گوتیک متاخر در اسپانیا دست داشته است. قواعد رودریگو مجموعه&zwnj;ای از دستورالعمل&zwnj;های گوناگون برای طراحی اجزاء مختلف سازه&zwnj;های گوتیک، از ستون و پشت&zwnj;بند تا برج&zwnj;ها و سنگ سرِطاق است.</p>
<p>آنگونه که اوئرتا نشان می&zwnj;دهد این قواعد صرفا بخشی از یک نظام معرفتی پیچیده&zwnj;تر بودند که جز بوسیله اساتید فن قابل استفاده نبود. این قواعد در گستره جغرافیایی و تاریخی وسیعی شناسایی شده و شواهدی از کاربردشان در سراسر اروپا به&zwnj;جامانده است. نکته حائز اهمیت در بحث اوئرتا آن است که علی&zwnj;رغم اینکه سرشت دانش سازه گوتیک هندسی است لزوما این دانش، در تمام ابعادش، تناسباتی نیست. بلکه بخش&zwnj;هایی از این دانش متکی بر نوعی محاسبات عددی است. از سوی دیگر از آنجا که این محاسبات عددی صرفا با نوع خاصی از مقیاسِ طول یا وزن، که مقیاس سنتی رایج در شمال اسپانیاست، جور درمی&zwnj;آید، نمی&zwnj;توان آنها را کاملا غیرهندسی و محاسباتی دانست، بلکه آنگونه که اوئرتا شرح می&zwnj;دهد باید این دانش را نوعی دانش هندسی غیرتناسباتی دانست که از ویژگی&zwnj;های خاص معماری گوتیک است و به خلق بناهایی عظیم با تناسباتی ظریف انجامیده که در تاریخ معماری غرب بی&zwnj;سابقه است. در ادامه برای حسن ختام این بحث و آشنایی بیشتر با حال و هوای مقاله ترجمه مقدمه مقاله عرضه می&zwnj;شود:</p>
<p>بنای کلیسا و کلیساهای جامع گوتیک کاری غیرحرفه&zwnj;ای نبود. سازندگان قرون میانه "استادان فن" خود بودند. سازه&zwnj;های گوتیک این عنوان را تایید می&zwnj;کند؛ به&zwnj;طوری&zwnj;که حتی امروز، علی&zwnj;رغم پیشرفتهای بسیار خوب نظریه سازه، معماران و مهندسان اندکی جسارت آن را دارند که نامشان را بر کارهای مشابهی قرار دهند. و این خود معضلی را در کارهای بازسازی و تخصص&zwnj;های سازه&zwnj;ای رقم زده است.</p>
<p>دانش ایستایی در قرون وسطی آن اندازه توسعه نیافته بود که نوعی طراحی سازه علمی را میسر کند. محاسبه علمی سازه اساسا در قرن هفدهم، کارهای گالیله و هوک، ریشه دارد، اما شروع کاربردش به نیمه قرن هجدهم بازمی&zwnj;گردد. پس استادان گوتیک چگونه توانسته&zwnj;اند این قبیل سازه&zwnj;های عظیم را بسازند؟ آیا طراحی کلیساهای جامع گوتیک دستاورد اقبال محض و نتیجه نوعی فرایند آزمون و خطای کور بوده است؟ اگر چنین است پس تاریخ معماری گوتیک باید آکنده از بناهای ویران و فروپاشیده باشد؟ اما حقیقت چیزی جز این است. در تاریخ گوتیک فروریختن&zwnj;هایی هست، اما شمار آن در مقایسه با موفقیت&zwnj;ها بسیار اندک است. از سوی دیگر تنوع فراوان طرح&zwnj;ها و انواع کاملا جدید سازه&zwnj;ها چنان است که هر نظریه داروینیستی مبنی بر بقای گونه مستعدتر را ابطال می&zwnj;کند. توسعه معماری گوتیک انقلابی و نوعی انفجار خلاقیت سازه&zwnj;ای بود.</p>
<p>سازندگان صاحب&zwnj;فن گوتیک نوعی دانش تشریحی [۳]، نظریه و نظام معرفتی داشتند که به ایشان توانایی طراحی و ساخت ایمن سازه&zwnj;هایشان را می&zwnj;داد.&nbsp; این دانش تشریحی "علمی" [۴]، به معنایی که ما امروزه از این کلمه مراد می&zwnj;کنیم، یا نوعی "دانش کاربردی"، که از قوانین عام و اصول علمی استنتاج شده باشد، نبود. این دانش مجموعه قواعد و رویه&zwnj;هایی بود که به&zwnj;طورتجربی از مشاهده بناهای موجود استنباط شده بود. این رویکرد تجربی روی&zwnj;هم&zwnj;رفته غیرعلمی هم نبود. هر ساختمان نوعی "آزمون موفق" و مشاهده تخریب یا فروپاشی سازه&zwnj;ها هم سرشار از اطلاعات مفید بود. تکانه&zwnj;ها و لرزش&zwnj;های سازه بنّایی در خلال فرایند ساخت مطالعه و ارزیابی می&zwnj;شد. این فرایند پویا تصحیحاتی را پیش می&zwnj;کشید که استحکام بنا را تقویت می&zwnj;کرد و [گاه] ممکن بود به الگوهای جدید تعادل نیز راه بَرَد.</p>
<p>سرشت این دانش تشریحی قرون میانه&zwnj;ای سازه&zwnj;ها دقیقا چه بود؟ پاسخ این پرسش مشکل است. چنان دانشی بایست نوعی نظام معرفتی گسترده و پیچیده داشته باشد. ساختار یک کلیسای جامع گوتیک عملیات&zwnj;های فراونی را دربرمی&zwnj;گرفت: مساحی، مکانیک خاک، طراحی شالوده، قالب&zwnj;بندی طاق&zwnj;ها، طراحی طاق و پشت&zwnj;بند، سنگ&zwnj;تراشی سه&zwnj;بعدی [۵]، نجاری، جرّاثقال، سازماندهی نیروی کار و نظایر آن. اینها کلیدواژگان امروزی برای [فهم] بخشی از فعالیت&zwnj;های دخیل در ساخت کلیساست. سرپرست کار مجبور بود تصمیماتی برای تمام جنبه&zwnj;هایی که احتمالا در آن مسیر پیچیده پیش می&zwnj;آمد، اتخاذ کند. عمق فهم این جنبه&zwnj;ها از نتایج آن بهتر می&zwnj;تواند قضاوت شود. برای مثال کلیسای جامع بیوویاس [۶] را ملاحظه کنید. هرکسی می&zwnj;تواند امنیت طراحی، غیاب هرگونه شک و تردید و نوعی اراده را که تنها حاصل استادی در فرایندهای ساخت&zwnj;وساز است، در آن درک کند. پس بناها نخستین منبع مایند و هر فرضیه&zwnj;ای که سرشت این دانش تشریحی قرون میانه&zwnj;ای را جستجو می&zwnj;کند، بایست شمار فراوانی کلیسا و کلیسای جامع را که از این قرون به&zwnj;جامانده، چون مدرک، به کار گیرد. منابع مکتوب از دوران گوتیک بسیار نادر است و تنها شمار بسیار کمی نسخ خطی مربوط به طراحی ساختمان از این دوران به&zwnj;جامانده، که بسیاری نیز متعلق به دوره گوتیک متاخر است. براساس آنچه تا کنون گفته شد، اطلاعات چندانی که به این دانش غنی و پیچیده ارجاع دهد وجود ندارد.</p>
<p>تنها آلبومِ ویلار اونکوور [۷] به عصر گوتیک کلاسیک، سالهای شگفتی که بهترین کلیساهای جامع ساخته شد، تعلق دارد. البته ویلار نسبت به موضوعات سازه&zwnj;ای ساکت است. به این جهت بخش عمده&zwnj;ای از اطلاعات سازه&zwnj;ای در نسخ خطی دوران گوتیک متاخر قابل بازیافتن است. بخشی از این اطلاعات [در منابعی است که] "رساله" [۸] نامیده می&zwnj;شود و اطلاعات راجع به تمام جنبه&zwnj;های درگیر در طراحی کلیساهای گوتیک را دربرمی&zwnj;گیرد. برخی دیگر تنها با جنبه&zwnj;ای خاص سروکار دارند: طراحی خیزها و تیزه&zwnj;ها یا حل مسائل هندسی معین. سرانجام بخشی از این دانش معطوف به مسائل سازه&zwnj;ای است؛ که تا به امروز باقی مانده و منبعی فوق&zwnj;العاده ارزشمند در فهم تفکر سازه&zwnj;ای گوتیک است.</p>
<p>&nbsp;این دانش ویژه به کلیساهای جامعی چون میلان، شارتر و گرونا که بارها تحلیل شده اما کمتر نتایج این تحلیل&zwnj;ها منتشر یا موردتوجه قرارگرفته است، مربوطند. این دانش سازه&zwnj;ای در قالب قواعدی عملی کدگذاری و تدوین شده است. این قواعد برای به&zwnj;دست آوردن، به&zwnj;عنوان مثال، ابعاد پشت&zwnj;بندها یا مقاطع عرضی تویزه&zwnj;ها به کار می&zwnj;رفت. این قواعد مبتنی&zwnj;بر ثبت و ضبط بی&zwnj;کم&zwnj;وکاستِ ابعاد صحیحِ عناصر سازه&zwnj;ای متفاوت بود. بنا به طبیعت ذاتیشان، این یادداشت&zwnj;ها مختصر و مربوط به انواع سازه&zwnj;ای معینی بودند. کاربرد قواعد گوتیک در یک بنای رنسانس، برای مثال، قطعا به فاجعه می&zwnj;انجامید: نیروی رانش یک طاق متقاطع گوتیک می&zwnj;توانست کمتر از نصف نیروی رانش یک طاق آهنگ رنسانس باشد. [به این ترتیب] دوران گذار به&zwnj;راستی بحرانی بود و شواهد مستند فراوانی هم در رسائل و هم در یادداشت&zwnj;های بسیاری از کلیساها آسیب&zwnj;های ناشی از کاربرد قواعد نادرست را نشان می&zwnj;دهد.</p>
<p>در این مقاله تنها برخی قواعد سازه&zwnj;ای ویژه، مربوط به طراحی طاق و پشت&zwnj;بند و توصیه&zwnj;هایی پیرامون طراحی برج بررسی شده است. سپس یک جنبه از کل فرایند طراحی و ساخت طاق را نیز بررسی خواهیم کرد. این بررسی مجزا کاملا دلبخواهی است، [زیرا] ساختمان&zwnj;سازی مجموعه&zwnj;ای از فعالیت&zwnj;های جدا از هم نیست.</p>
<p>&nbsp;</p>
<p>کتاب نوشت:</p>
<p>&nbsp;</p>
<p dir="ltr">Cochrane, Louise (1994). &ldquo;Adelard of Bath: The First English Scientist. London: British Museum Press.</p>
<p dir="ltr">Bulmer-Thomas. I. (1979) &ldquo;Euclid and Medieval Architecture&rdquo;. In Archeological Journal. 136:1, 136-150</p>
<p dir="ltr">Harvey, John H (1972). The Medieval Architect. London: Wayland.</p>
<p dir="ltr">Harvey, John H (1986). &ldquo;Geometry and Gothic Design&rdquo; in Transaction of the Ancient Monuments Society. 30: 47-48</p>
</div>
</div>
<div>۱. مشخصات مقاله به شرح ذیل است:</div>
<div>
<p>&nbsp;</p>
<p dir="ltr">Huerta, Santiago (2006). &ldquo;Geometry and Equilibrium: The Gothic Theory of Structural design&rdquo;. In The Structural Engineer. Vol 84. Issue 2. pp 23-28.</p>
</div>
<div dir="ltr">2. Rodrigo Gil de Hontanon</div>
<div dir="ltr">3. scientia</div>
<div dir="ltr">4. Scientific</div>
<div dir="ltr">5. stereotomy</div>
<div dir="ltr">6. Beauvias cathedral</div>
<div dir="ltr">7. Villard de Honnecourt</div>
<div dir="ltr">8. a treatise</div>