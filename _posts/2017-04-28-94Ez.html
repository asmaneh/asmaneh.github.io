--- 
title: "اقلیم و معماری از منظری دیگر" 
authors: namavar.zahra 
types: blog 
featured: false
slug: 94Ez 
--- 
<div>
<div>
<p>سال&zwnj;ها بود که در نگاهم به معماری همواره جنبه&zwnj;های مشهود و قابل لمس غلبه بیشتری داشت. &nbsp;تاثیر عواملی نظیر رنگ و تناسبات که تاثیرات صوری و فرمی را در کنار تاثیرات غیرملموس توامان انعکاس می&zwnj;داد به خوبی برایم قابل درک بود ، اما عوامل غیرفرمی دیگری نظیر دما، جو (اتمسفر) و نظایر آن، جز در تامین حد آسایش، انعکاس &zwnj;روشنی در هویت فضا و طراحی معماری برایم نداشت.</p>
<br />
<p>&nbsp;-ثبات اقلیم؛ از بهشت تا ملالت</p>
<p>سال ۲۰۱۳ به مالزی، کشوری استوایی و بدون تغییر فصل، نقل مکان کردم. زندگی در مالزی برای من، که محدوده آسایش اقلیمی بدنم به طرز اغراق آمیزی محدود به چند درجه بود و همیشه در تب و تاب گریز از سرما یا فرار از گرما بودم، تجسمی از یک بهشت اقلیمی بود. در آنجا نه خبری از سرمای طاقت&zwnj;فرسای زمستان بود و نه نشانی از گرمای سوزان تابستان. هوایی معتدل، با دامنه تغییرات محدود، که تقریبا در تمام طول سال ثابت بود. دامنه تغییر دما چنان اندک بود که حتی کمد لباس&zwnj;ها نیاز به تغییر و بازبینی فصلی نداشت!</p>
<p>حدود چهار سال را در چنین بهشت نامتغیری به سر آوردم. در میان دوستان ایرانیم همواره صحبت از گذر سریع زمان در مالزی بود ؛ و اینکه ناگهان متوجه گذشت سال&zwnj;ها می&zwnj;شوی. گویی عدم وجود فصول متنوع، توان محاسبه زمان را مخدوش می&zwnj;کرد. عدم تکرار بهارها و خزان&zwnj;ها، که یادآور گذر سال&zwnj;هاست، تجربه محسوس گذر زمان را کشته بود؛ و اعداد تقویم تنها ابزاری بود که چون چوب&zwnj;خط روی دیوار سلولی دربسته، تصوری انتزاعی از گذر زمان را در اختیار قرار می&zwnj;داد.</p>
<p>فقدان پدیده تغییر فصل پیامدهای ناخواسته و کمتر اندیشیده&zwnj;ای نیز به دنبال داشت. به عنوان مثال عدم تغییر فصل به معنای عدم وجود میوه&zwnj;های فصلی بود؛ پس در این شرایط منتظر &ndash;و به تبع- دلتنگ میوه&zwnj;ای نمی&zwnj;شدی. تجربه بی&zwnj;نظیر و انتظار خوردن کاسه&zwnj;ای آش گرم در سرمای زمستان و نوشیدن شربت تگری در آتش تابستان از دیگر لذت&zwnj;هایی بود که این بهشت بی&zwnj;تغییر اقلیمی از ساکنانش دریغ می&zwnj;کرد؛ لذتهایی که معلول تغییر است و در اقلیم&zwnj;های بی&zwnj;تغییر معادلی برای آنها وجود ندارد. چنین بود که مالزی، این بهشت ثابت و بی&zwnj;تغییر، پس از چند سال روی دیگری از سکه خود را به من نشان داد: ملالت.</p>
<p>گاه حتی دلتنگ سرما، کابوسی که مانع اصلی اقدامم برای مهاجرت به بسیاری کشورها شده بود، می&zwnj;شدم.</p>
<br />
<p>&nbsp;-تغییر معنی دار</p>
<p>&nbsp;بهشت من تابستانی بود و سفرهای من به ایران نیز در فصل تابستان و به هنگام تعطیلی دانشگاه رقم می&zwnj;خورد. پس از چهار سال برای اولین بار در بهار عازم ایران می شدم. هفته ها پیش از سفر در حال و هوای ایران قرار گرفته بودم. به صورت غیر منتظره، روزی ، پس از سال&zwnj;ها اقامت در کشوری که رطوبت بالای هوا استشمام بوی تیزترین عطرها را نیز مشکل می&zwnj;ساخت، استشمام عطر مختصر بوته&zwnj;ای گل ناگهان تمام فضا را بهاری کرد؛ و هر آنچه به بهار مربوط بود و سال&zwnj;ها در پس اقلیم بی&zwnj;جنبش مالزی پنهان شده بود، برایم تداعی کرد. در حیرت بودم؛ اول&zwnj;بار بود که حس شگفت&zwnj;انگیز تداعی فضا، و فراتر از آن فضاسازی، به&zwnj;واسطه بوی را درک می&zwnj;کردم. بوی بوته، به نقطه&zwnj;عطفی در آن لحظه بدل شده بود، نقاط عطفی که در مالزی کمتر شاهد بودم، و شاید به همین جهت نیز موضوعی ساده تا آن حد برایم معنی&zwnj;دار شده بود، اما در کشورهای چهار فصل دائما، و به گونه&zwnj;های متفاوت، نقاط عطف تکرار می شود...</p>
<br />
<p>&nbsp;-نقطه عطف؛ نقطه عطفی در نگاهم به اقلیم</p>
<p>فضا در معماری مالایی، همواره فضایی یکنواخت است. آنچه نقطه عطف (focal point) می&zwnj;نامیم، و در طراحی و تحلیل معماری ما، تقریبا در هر بنای شاخص، نقشی مهم و محوری دارد، در معماری مالزی چندان جایگاهی ندارد. اولین ترمِ تدریس دانشگاهی در مالزی مسئول آتلیه معماری و مسئول تعیین سرفصل برای تیمی هشت نفره از اساتیدی بودم که طرح1 (معادل مقدمات طراحی در ایران) تدریس می&zwnj;کردند. بخشی از تمرین&zwnj;ها که برای آشنایی با مفاهیم معماری بود معطوف به مفهوم نقطه&zwnj;عطف و سلسله&zwnj;مراتب بود. هنوز سختی و تنش&zwnj;هایی که توجیه این مفهوم و چرایی اهمیت آن در طراحی معماری به همراه داشت، چون روز اول، در ذهنم است. در آن زمان قادر به درک این مساله نبودم که چرا درک این مفهوم برای همکاران مالزیایی&zwnj;ام تا این حد مشکل است، و چرا آنها نمی&zwnj;توانند از پس ارائه و نتیجه قانع&zwnj;کننده&zwnj;ای از این تمرین برآیند.</p>
<p>امروز موضوع تا حد زیادی برایم روشن&zwnj; است. گویا سلسله&zwnj;مراتب، تنوع و تغییر در زندگی و فرهنگ ایرانی معنا و نمودی داشت که معماران این سرزمین لاجرم آن را در معماریشان متجسد می&zwnj;ساختند؛ سلسله&zwnj;مراتبی که همواره به نقطه&zwnj;عطف و اوجی در معماری ایران، اعم از ایوان، گنبدخانه، حیاط و...، ختم می&zwnj;شد. معماری بومی مالزی اما، علی&zwnj;رغم زیبایی، فاقد سلسله&zwnj;مراتب و به&zwnj;تبع نقطه اوج است. نه تنها معماری، که فکر می&zwnj;کنم در فرهنگ، تغذیه و معاشرت اجتماعی نیز ردپایی از تاثیر تفاوت&zwnj;های اقلیمی آشکار است. شاید همین موضوع به نوعی سوءتفاهم و عدم درک متقابل فرهنگی نیز انجامیده؛ تا جاییکه بعضا ایرانی&zwnj;ها در چشم مالایی&zwnj;ها مردمانی احساساتی، عجول و زودجوش اند و متقابلا مالایی&zwnj;ها از نگاه ایرانی به بی&zwnj;تفاوتی، خونسردی و کم&zwnj;هوشی، به دلیل سرعت کند واکنشها، متهم می&zwnj;شوند.</p>
<br />
<p>&nbsp;-فضا به مثابه ترجمانی از اقلیم</p>
<p>آن روز، مساله نقش عوامل حسی و غیرملموس در ساختار فضا به&zwnj;روشنی در نظرم آشکار شد. گویی به وضوح نقش عوامل غیر صوری را بر حس طراح ، و نمود آن حس در اثر طراح را می&zwnj;دیدم. با مقایسه معماری ایران و مالزی به&zwnj;خوبی نقش اقلیم را، فراتر از تغییرات صرف حرارت و رطوبت، در فضاسازی و خلق معماری مشاهده می&zwnj;کردم. در یک طرف اقلیم چهارفصل ایران بود با فضایی مبتنی بر سلسله&zwnj;مراتب ، نقاط اوج و پیچیدگی فضایی؛ و در طرف دیگر اقلیم یکنواخت و همیشه معتدل مالزی که راه را بر هر تفسیر تنوع&zwnj;طلبانه&zwnj; از فضاهای معماری می&zwnj;بست و فضایی آرام، صریح و یکنواخت را به نمایش می&zwnj;گذاشت.</p>
<p>&nbsp;</p>
</div>
</div>