--- 
title: "ساختمان پلاسکو از نماد سرمایه‌داری مدرن تا نماد؟" 
authors: ahari 
types: bulletins 
categories: plasco 
tags: پلاسکو,معماری مدرن ایران,معماری مدرن,معماری معاصر,معماری معاصر ایران,سرمایه داری مدرن در ایران,سرمایه داری,اسپیرو کستوف,بلندمرتبه,برج,آسمان خراش,لوکوربوزیه,پیتر هال,تهران,پهلوی,دهه ۱۳۳۰,دهه سی,دهه چهل,دهه ۱۳۴۰,سرمایه داری صنعتی,معماری نوگرا,معمار نوگرا,اقتصاد,تاریخ تهران,تاریخ شهر,تاریخ معماری 
sortOrder: 5 
featured: false
featureImg: "/assets/img/posts/Uje6.jpeg" 
slug: Uje6 
gallery: 
- image_path: "/assets/img/posts/Uje6.jpeg" 
  title: "ساختمان پلاسکو از نماد سرمایه‌داری مدرن تا نماد؟" 
 
excerpt: از دهۀ چهل گفته می‌شد که ساختمان پلاسکو را به عنوان نماد سرمایه‌داری مدرن می‌سازند. نکتۀ مهمی در این عبارت وجود دارد. به جای این که بنا در جریان طبیعی حیات خود به نماد چیزی تبدیل شود به عنوان نماد چیزی ساخته می‌شود. تفاوت بین این دو  فرایند دقیقاً در نحوۀ جریان یافتن حیات در آن بنا و ماهیت فعالیت‌های آن بروز می‌کند. چنان که دیدیم، با توجه به ماهیت فعالیت‌هایی که در پلاسکو حتی در همان دهه‌های قبل از انقلاب رخ می‌داد، این بنا نماد آن بخش از سرمایه‌داری مدرن نبود که نیاز به تمرکز در مکان داشته باشد 
--- 
<p style="text-align: justify;">این یادداشت صرفاً طرح نقطه&zwnj;نظری در مورد ساختمان پلاسکو و چگونگی ساخته شدن آن است تا بتوان در پرتو آن به وضعیت فعلی و راه حل&zwnj;های پیش رو اندیشید.</p>
<p style="text-align: justify;">ساختمان پلاسکو در آغاز دهه ۱۳۴۰ با سرمایۀ حبیب القانیان ساخته شد. اولین نکته&zwnj;ای که به ذهن می&zwnj;رسد این است که چرا در محدوده&zwnj;ای که ساختمان پلاسکو قرار داشت هیچ ساختمان بلندمرتبه دیگری جز ساختمان آلومینیوم (که آن را نیز همان سازنده پلاسکو ساخت) ساخته نشد. آیا ضرورتی در ساخته شدن ساختمان بلندمرتبه وجود داشت و اگر داشت این ضرورت فقط منحصر به یک، دو ساختمان بود؟ مسئله این است که برخلاف تصور رایج، ضرورت از میل طراح و تمایل خلاقه وی به بلندمرتبه سازی آغاز نمی&zwnj;شود، بلکه بلندمرتبه سازی تجلی کالبدی&zwnj;ـ&zwnj;فضایی جریان&zwnj;های اقتصادی و اجتماعی است که وقتی اولین بار در مهد پیدایشش یعنی شیکاگو ظاهر شد نشان&zwnj;دهنده قدرت گرفتن سرمایه صنعتی، مالی و تجاری بود که در تلاش برای حداکثر بهره&zwnj;وری میل به تمرکز یافتن در مکان داشت و تجلی کالبدی آن ظهور بلندمرتبه&zwnj;های مکتب شیکاگو بود که مجموعه&zwnj;ای از دفاتر و شرکت&zwnj;های صنعتی و بازرگانی و اداری و عناصر مرتبط با آن مثل هتل&zwnj;ها و غیره را در خود جای می&zwnj;داد. موضوعی که اسپیرو کوستوف در فصلی که در مورد ظهور مکتب شیکاگو در معماری نوشته به وضوح آشکار ساخته است، وقتی که می&zwnj;نویسد ابداع ساختمان اداری بلندمرتبه سومین گونه از سه مضمون در تاریخ معماری است که حاصل مساهمت آمریکایی است[۱]. این&zwnj;گونه مثل دو گونۀ دیگر حاصل پویه&zwnj;های شهر در حال تغییر است. وقتی که حمل و نقل سریع آمد و شد را موجه ساخت، داراها به خارج از مراکز پرتراکم شهری نقل مکان کردند و طبقه کارگر را قیمت&zwnj;های روزافزون مستغلات از مرکز شهر راند، و مرکز منحصراً تجاری شد. مرکز شهر که به این ترتیب خالی شده بود، به سرعت توسط کارخانه&zwnj;ها، عمده فروشی&zwnj;ها، ساختمان&zwnj;های اداری پر شد. امری که به ويژه بر شهرهای بزرگ اثر گذاشت. سندروم شهر بزرگ خود مولود حمل&nbsp;و&nbsp;نقل مدرن بود. کاهش هزینه&zwnj;های فرستادن محموله به گسترش بازارهای بزرگ کمک کرد. مشاغل متکی به سفارش پستی اوج این بازار بدون مرز بود. اینک، شرکت&zwnj;های بازرگانی و تولیدی می&zwnj;توانستند دفتر مرکزی خود را در تعداد محدودی مراکز تجاری مثل نیویورک و شیکاگو مستقر سازند که ارتباطات خوبی داشتند. چون ذخیره زمین در این مراکز ثابت و تقاضا برای آن زیاد بود، ارزش زمین به سرعت بالا رفت و به تبع آن بر ارتفاع ساختمان&zwnj;ها افزوده شد[۲]. سرمایه&zwnj;داری آزاد، به سبک آمریکایی، هیچ&nbsp;گونه مداخله&zwnj;ای در این دهه&zwnj;های پس از جنگ[۳] را که عصر انرژی نامیده شده&zwnj;اند، تحمل نمی&zwnj;کرد. این، منطقی بود که براساس آن ساختمان&zwnj;های بلندمرتبه ابتدا در مرکز شهرهای شیکاگو و نیویورک و سپس در سایر مراکز شهری آمریکا ظاهر شدند[۴].</p>
<p style="text-align: justify;">ساختمان&zwnj;های بلندمرتبه در شهرهای قرن بیستم در قالب دو گونة مختلف بنا شکل گرفتند: بناهای مسکونی بلندمرتبه و بناهای اداری، تجاری بلندمرتبه. گونة اول موضوع بحث این یادداشت نیست و باید در جای دیگری به آن پرداخته شود. پیدایش گونة دوم، به نظر می&zwnj;رسد علاوه بر ضرورت&zwnj;هایی که به ظهور بلندمرتبه&zwnj;ها در نیویورک و شیکاگو انجامید، منتج از تفکر برنامه&zwnj;ریزی شهری است که به عنوان رشته&zwnj;ای علمی در قرن بیستم ظهور یافت و مشخص&zwnj;ترین نماینده&zwnj;اش لوکوربوزیه بود. پیتر هال دانشور برجستۀ حوزۀ شهری در فصلی با عنوان &laquo;شهر برج ها&raquo; از این وجه سخن می&zwnj;گوید و نشان می&zwnj;دهد که چگونه به قول وی &laquo;شرّی که لوکوربوزیه به پا کرد بعد از وی باقی است&raquo;[۵]. به گفتۀ وی در جایی مثل انگلیس از ۱۹۵۹ به بعد قیمت زمین افزایش یافت و در شهرهای بزرگ که مایل به حفظ جمعیت خود بودند این امر علامتی برای متراکم ساختن و بلندمرتبه ساختن تلقی شد. به این ترتیب &laquo;از میانۀ دهه ۱۹۵۰ توسعۀ تجاری که توسط اتحادیه&zwnj;ای از بانکداران، مستغلات&nbsp;سازان، حسابداران و گروهی از معماران تجاری&zwnj;اندیش آغاز شده بود نیروی اصلی در بازسازی لندن در بیشتر دهه ۱۹۵۰ و دهه ۱۹۶۰ شد&raquo;[۶].</p>
<p style="text-align: justify;">با مرور این پیشینۀ بلندمرتبه سازی در&nbsp; مغرب زمین این سوال مطرح می&zwnj;شود که آیا در تهران آخر دهه ۱۳۳۰ و اوایل دهه ۱۳۴۰ شمسی (که از قضا همزمان با دهه ۱۹۵۰ و ۱۹۶۰ میلادی است، زمانی که ساختمان پلاسکو ساخته می&zwnj;شود، چنین جریان اقتصادی سرمایه&zwnj;داری صنعتی و مالی و به تبع آن جریان اجتماعی وجود دارد که محرک ساخت این بنا و&nbsp; ساختمان آلومینیوم باشد؟ و آیا معماران نوگرای ایرانی آن روزگار چنین نگرشی دارند؟ نوشته&zwnj;های آن دوره نشان می&zwnj;دهد که سازندۀ ساختمان به دنبال ایجاد ساختمانی بوده است که دفاتر بازرگانی و تجاری را در خود جای دهد و در ابتدا هم حتی دفاتر شرکت&zwnj;های فیلم&zwnj;سازی در طبقۀ اول جای داشته است؛ اما جز چند طبقه پایین که مغازه&zwnj;های تجاری باقی می&zwnj;مانند بقیۀ طبقات خیلی زود تبدیل به کارگاه تولیدی می&zwnj;شوند. کاربری&zwnj;ای که مورد نظر سازندۀ اولیه نیست و شاید به همین دلیل هم هست که در اوایل دهۀ 1350 ساختمان را واگذار می&zwnj;کند. به عبارتی جریان&zwnj;های اقتصادی و اجتماعی که ظهور و بروز خود را در بلندمرتبه سازی&zwnj;های جایی مثل شیکاگو و بعد مراکز شهری دیگر در آمریکا و در دهه&zwnj;های اول پس از جنگ جهانی دوم در کشورهای اروپایی مثل انگلیس نشان می&zwnj;دهند، در ایران دهۀ ۱۳۴۰ وجود ندارند که نیاز به تبلور در قالب ساختمان&zwnj;های بلند مرتبه داشته باشند. پس این پرسش مطرح می&zwnj;شود که اگر جریان&zwnj;های اقتصادی به آن ترتیب که مطرح شد وجود نداشتند آیا فرد می&zwnj;توانسته بنایی را بسازد و نیروی اقتصادی&zwnj;ای به وجود بیاورد که در آن ظرف جای بگیرد؟ یعنی در شرایط نبود نیروی سرمایه&zwnj;داری صنعتی و مالی و حتی تجاری مدرن آیا این ظرف مظروف مناسبی می&zwnj;یافت؟ گاه گفته می&zwnj;شود که اینجا قرار بود جای بازار را بگیرد. نحوۀ فعالیت ساختمان پلاسکو از همان آغاز تا آخر نشان می&zwnj;دهد که چنین کارکردی فقط تا طبقه معینی می&zwnj;توانست وجود داشته باشد. این ناشی از ماهیت چنین فعالیتی است که در هیچ مرکز خریدی هم از حد معینی از طبقات فراتر نمی&zwnj;رود. ضمن این که چنان که در نوشته&zwnj;های دوره می&zwnj;بینیم قصد سازنده ایجاد دفاتر بازرگانی در طبقات بالاتر بوده است که عملی نمی&zwnj;شود. واقعیت این است که در آن دوره جریان بازرگانی مدرن به ترتیبی مثل آمریکا موجود نیست و اصولاً مجموعه شرایط تهران در آن روزگار طوری نیست که دفاتر بازرگانی و مالی و صنعتی نیاز به تمرکز در مکان معین داشته باشد. به همین دلیل است که می&zwnj;بینیم به جای ایجاد منطقه بلندمرتبه شهری ساختمان پلاسکو تک باقی می&zwnj;ماند.</p>
<p style="text-align: justify;">معماران مطرح آن روزگار ایران هم هرچند نوگرا هستند اما به ساخته شدن پلاسکو روی خوش نشان نمی&zwnj;دهند. &nbsp;چنان که می&zwnj;گویند:</p>
<p style="padding-right: 80px; text-align: justify;">چندی است که ساختن بناهای ۱۵ تا ۲۰ اشکوبۀ در خیابانها معمول شده که البته این امر نیز بیشتر دلیل بر &laquo;بی&zwnj;کاراکتر&raquo; بودن شهر است. برای نمونه ساختمان بزرگ خیابان اسلامبول را یادآوری مینمائیم.در این خیابان ساختمانی با اسکلت آهن که سر بآسمان کشیده بنا شده که بنا به عقیده اغلب آرشیتکتها و شهرسازان و حتی مردم تهران این ساختمان با در حدود ۵۰ متر ارتفاع دارای ظاهری زننده بوده و از لحاظ معماری شدیداً قابل انتقاد میباشد و ابداً با عرض خیابان اسلامبول و ساختمان هائی که در اطراف آن بنا شده&zwnj;اند هم&zwnj;آهنگی ندارد.</p>
<p style="text-align: justify;">یا در جای دیگر ی اشاره می کنند که:</p>
<p style="padding-right: 80px; text-align: justify;">اشتباه نشود ما اساساً با ساختمانهای بلند و چندین اشکوبه مخالف نیستیم ولی باید حتماً جا و مکان آنرا در نظر داشت. در نیویورک فقط در دو ناحیه اجازه ساختن عمارتهای آسمان&zwnj;خراش داده میشود و در بخشهای دیگر بکلی ممنوع است. در شهرهای اروپا عمارتهای بلند دیده نمیشود مگر در محله&zwnj;های مخصوص شهر. در اروپا ساختمانها و شهرها بواسطه اجراء قوانین شهرسازی تناسب و نظم و زیبائی خود را هرگز از دست نمیدهند. و در صورتیکه ما هم بخواهیم ظاهر طهران زیبا و فریبنده باشد هرچه زودتر باید از ادامه این وضع اسفناک جلوگیری کنیم.[۷]</p>
<p style="text-align: justify;">بنابراین نه با وجود معماران تجاری&zwnj;اندیش مواجهیم که در ساختن بلندمرتبه&zwnj;ها سهیم شوند و نه جریان&zwnj;های اقتصادی و اجتماعی وجود دارد که بلندمرتبه&zwnj;سازی را ضروری سازد.</p>
<p style="text-align: justify;">این مسئله وجه دیگری هم دارد و آن این است که آیا قرار بوده جایی که پلاسکو ساخته می&zwnj;شود مرکز اقتصادی تهران شود؟ یعنی آیا مانند اروپای بعد از جنگ جهانی دوم تفکر برنامه&zwnj;ریزی شهری چنین اقتضایی داشت؟ البته محدوده پیرامون پلاسکو (که بخشی از محله دولت تهران در دورۀ قاجاریه بود) از دورة ناصری به بعد به تدریج با ساخته شدن خیابان&zwnj;هایی مثل لاله&zwnj;زار و شاه&zwnj;آباد و فردوسی مرکز فعالیت&zwnj;های تجاری و اقتصادی تازه شده بود اما در شرایط رشد سریع سرمایه&zwnj;داری وابسته در دهۀ ۱۳۴۰ آیا پیش&zwnj;بینی می&zwnj;شد که تبلور کالبدی این جریان نوظهور اقتصادی باشد؟</p>
<p style="text-align: justify;">وقتی به واقعیت&zwnj;های اقتصادی&zwnj;ـ&zwnj;اجتماعی تهران در این دوره نگاه می&zwnj;کنیم، به نظر می&zwnj;رسد که جریان حیات شهری آن زمان خلاف این تصور پیش می&zwnj;رفته است. از اوایل دهۀ ۱۳۴۰ و حتی شاید قدری پیش از آن با بیرون رفتن دربار و طبقات مرفه از تهران و محله دولت جاهایی مثل خیابان لاله&zwnj;زار و میدان بهارستان و منطقۀ پیرامونش، که تا این زمان محل سکونت طبقات مرفه و مرکز تجاری و تفریحی آنها بود، به تدریج موقعیت خود را از دست می دهد. وقتی در اوایل همین دهه مسئله ساختن جاده سوم به شمیران مطرح می&zwnj;شود معلوم می&zwnj;شود که از دست رفتن مرکزیت تفریحی و تجاری جدی است. یعنی زمانی که با ساختن پلاسکو تلاش می&zwnj;شود نمادی از مرکزیت مدرنی برای سرمایه تجاری شکل بگیرد، گروه&zwnj;های اجتماعی که به نظر می&zwnj;رسد مخاطبان اصلی این مرکزیت&zwnj;اند در حال گریز از این محدوده هستند.</p>
<p style="text-align: justify;">در پیش&zwnj;بینی&zwnj;های برنامه&zwnj;ای هم به نظر نمی&zwnj;رسد که امر مرکزیت بخشی به این محدوده &nbsp;از طریق سیاست&zwnj;های برنامه&zwnj;ریزی شهری دنبال می&zwnj;شد. بررسی طرح جامع تهران که در همان اوایل دهۀ ۱۳۴۰ توسط مهندسان مشاور عبدالعزیز فرمانفرمائیان تهیه می&zwnj;شود نشان می&zwnj;دهد که تهیه&zwnj;کنندگان طرح به دنبال جابجایی مرکز شهر به اراضی عباس آباد بودند[۸] و سیاست مرکزیت بخشیدن به این منطقه دنبال نمی شد[۹].</p>
<p style="text-align: justify;">از دهۀ چهل گفته می&zwnj;شد که ساختمان پلاسکو را به عنوان نماد سرمایه&zwnj;داری مدرن می&zwnj;سازند. نکتۀ مهمی در این عبارت وجود دارد. به جای این که بنا در جریان طبیعی حیات خود به نماد چیزی تبدیل شود به عنوان نماد چیزی ساخته می&zwnj;شود. تفاوت بین این دو &nbsp;فرایند دقیقاً در نحوۀ جریان یافتن حیات در آن بنا و ماهیت فعالیت&zwnj;های آن بروز می&zwnj;کند. چنان که دیدیم، با توجه به ماهیت فعالیت&zwnj;هایی که در پلاسکو حتی در همان دهه&zwnj;های قبل از انقلاب رخ می&zwnj;داد، این بنا نماد آن بخش از سرمایه&zwnj;داری مدرن نبود که نیاز به تمرکز در مکان داشته باشد و در واقع چنان سرمایه&zwnj;داری&zwnj;ای به وجود نیامد که این بنا نماد آن باشد. پس در واقع &laquo;بنایی&raquo; به عنوان نماد &laquo;چیزی&raquo; ساخته می&zwnj;شود. توجه فقط به &laquo;ساختن&raquo; بنا و &laquo; نماد&raquo; کردن آن برای چیزی است. مسئله ای که بررسی دقیق عکسی که در همان زمان ساخت بنا از ماکت آن گرفته شده نشانگر آن است. عکس مورد اشاره از ماکت بنا، یک ابژه، در صورتی منتزع از جهان واقعی و همچون یک اثر هنری آبستره، گرفته شده که تحسین&zwnj;کنندگانش به دور آن حلقه زده اند، ابژه&zwnj;ای که قرار است نماد سرمایه&zwnj;داری مدرن باشد. از سرمایه&zwnj;داری مدرن فقط صورت معمارانۀ آن، ساختمان فولادی بلندمرتبه، میراث میس فان در روهه، موجود است و بازنمایی این صورت گویی به جای روابط و فعالیت&zwnj;های اقتصادی سرمایه&zwnj;داری مدرن می&zwnj;نشیند. به نظر می&zwnj;رسد این همان چیزی است که مایکل هیز آن را &laquo;معماری عصر گفتمان&raquo; می نامد[۱۰]. زمانی که معماری به وضعیتی رسیده است که &laquo;ابژه&zwnj;های آن، هر قدر هم پیچیده یا مصنوع باشند، فقط عناصر یا مجموعه&zwnj;های ساختمانی تفسیر نمی&zwnj;شوند، بلکه شیوه&zwnj;ای برای ادراک و ساختن هویت&zwnj;ها و تفاوت&zwnj;ها هستند&raquo;.[۱۱] یعنی به این ترتیب معماری نوع خاصی از &laquo;تولید نمادین اجتماعی&raquo; است که وظیفة اولیه&zwnj;اش ساختن &laquo;مفاهیم و مواضع سوژه ها است تا ساختن چیزها.&raquo;[۱۲] به این ترتیب است که می&zwnj;توان فهمید چگونه ساختمان پلاسکو می&zwnj;تواند به عنوان نماد سرمایه&zwnj;داری مدرن ساخته شود بدون این که سرمایه&zwnj;داری مدرنی موجود باشد که ظرفیت جای گرفتن در آن را داشته باشد. به دلیل همین وظیفۀ نمادسازی معماری بوده که در سال های اخیر و به ويژه از سال گذشته که ساختمان پلاسکو در آتش سوخت و از بین رفت، از آن به عنوان نماد &laquo;مدرنیته اخیر&raquo; یا &laquo;مدرنیته متأخر&raquo; نام برده شد. هرچند مبدعان این ترکیب (مثل علی میرسپاسی) مفهوم مدرنیته را در آن روشن نکرده و از مبهم بودنش سخن گفته&zwnj;اند، روشن است که وجه نمادین این نامگذاری برجسته بوده است.</p>
<p style="text-align: justify;">تأمل مختصری بر چگونگی ساخته شدن ساختمان پلاسکو &nbsp;و هویت یابی آن بیشتر از آن رو بود که این مسئله مطرح شود که در شرایط کنونی چه باید کرد؟</p>
<p style="text-align: center;"><img src="https://raw.githubusercontent.com/asmaneh/asmaneh.github.io/master/assets/img/posts/Uje6.jpeg" alt="" width="370" height="378" /></p>
<p style="text-align: center;"><span style="color: #7e8c8d;">مأخذ: ویکی&zwnj;پدیای فارسی</span></p>
<p style="text-align: justify;">چنان که دیدیم به نظر می&zwnj;رسد جنبۀ نمادسازی برای برساختن هویتی برای بنای معماری بر جنبه&zwnj;های کارکردی و ... تفوق دارد. چون همان گونه که اغلب گفته&zwnj;اند، فعالیت&zwnj;هایی که در ساختمان پلاسکو جای گرفته بودند، جز در چند طبقۀ اول که خرده فروشی و همچون بازار بود[۱۳]، تناسبی با این شیوۀ استقرار نداشتند و در واقع نیازی به قرار گرفتن در&nbsp; ارتفاع نداشتند.&nbsp; بنابراین اگر قرار باشد دوباره بنایی ساخته شود که همة این فعالیت&zwnj;ها، با وجود عدم تناسب با شیوة استقرارشان در آن جای بگیرند، مسئلۀ نمادسازی است که اهمیت دارد[۱۴]. در این صورت چنین برجی در زمانة معاصر و در تهران معاصر نماد چه خواهد بود؟ نماد سرمایه داری مدرن؟ نماد مدرنیته متأخر؟ چه مفهومی از مدرنیته متأخر مدنظر است که باید حتماً شکل برج به خود بگیرد؟ در شهری که به طور کلی از نظر تعداد برج&zwnj;های تجاری و اداری به حالت اشباع رسیده است و در منطقه&zwnj;ای از شهر که طوفان برج&zwnj;سازی دهه&zwnj;های قبل آن را در ننوردیده، برج جدید نماد چه خواهد بود؟&nbsp;</p>
<p>&nbsp;</p>
<p style="padding-right: 40px;">&nbsp;پی&zwnj;نوشت</p>
<p style="padding-right: 120px;">[۱] گونه&zwnj;های دیگر، خانه مجزای حومه&zwnj;ای و پارک شهری است.</p>
<p style="padding-right: 120px;">[۲] نکته جالب در ادامه بحث است وقتی کوستوف اشاره می&zwnj;کند که برخلاف آمریکا، هسته&zwnj;های شهرهای اروپایی شیوه کاربری مختلط خود را حفظ کردند؛ در ساختمان&zwnj;های جدیدشان، اشتغال و سکونت همراه با هم بودند و طولی نکشید که محدودیت&zwnj;های رسمی بر ارتفاع اعمال شد.</p>
<p style="padding-right: 120px;">[۳] منظور جنگ&zwnj;های استقلال آمریکا است.</p>
<p dir="ltr" style="padding-left: 120px;">[4] Spiro Kostof, History of Architecture: Setting and Rituals. N.Y.: Oxford University Press, p. 655.</p>
<p dir="ltr" style="padding-left: 120px;">[5] Peter Hall, Cities of Tomorrow: An Intellectual History of Urban Planning and Design Since 1880. London: Wiley Blackwell,4th Ed., p. 238</p>
<p dir="ltr" style="padding-left: 120px;">[6] Ibid.,267-269.</p>
<p style="padding-right: 120px;">[۷] ه. و. &laquo;نواقص شهر تهران&raquo;. در معماری نوین، ش۱ (۱۳۴۰)، ص ۴۴- ۴۶.</p>
<p style="padding-right: 120px;">[۸] ر.ک. به&nbsp; طرح جامع فرمانفرمائیان.</p>
<p style="padding-right: 120px;">[۹] البته شاید باید خدا را شکر کرد که چنین سیاستی در آن زمان دنبال نشده است که احتمالاً همین بقایای بافت تاریخی تهران را نیز می&zwnj;بلعید!</p>
<p dir="ltr" style="padding-left: 120px;">&nbsp;[10] Michael Hays. Architecture&rsquo;s Desire: Reading The Late Avant-Garde. Cambridge, MA: MIT Press, p.3.</p>
<p dir="ltr" style="padding-left: 120px;">&nbsp;[11] Ibid.2</p>
<p dir="ltr" style="padding-left: 120px;">[12] Ibid.1</p>
<p style="padding-right: 120px;">[۱۳] نکته جالب این است که همۀ خاطره&zwnj;هایی که از پلاسکو (در رسانه&zwnj;های مختلف در طی سال گذشته) نقل شده به رویدادهایی در چند طبقه پایین اشاره دارند، جایی که نقش بازار داشت و خاطره&zwnj;ای ازطبقات بالا (جز سلف سرویس در طبقه آخر) نقل نمی&zwnj;شود.</p>
<p style="padding-right: 120px;">[۱۴] به نظر می&zwnj;رسد اگر مسئلۀ نمادسازی اهمیت نداشته باشد، حتی اگر مسئلۀ بازگرداندن همۀ فعالیت&zwnj;ها به همان محدودۀ استقرار بنا مدنظر باشد، به راه حل&zwnj;های دیگری جز ساختن برج هم می&zwnj;توان اندیشید.</p>