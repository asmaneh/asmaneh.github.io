--- 
title: "حسینیۀ زاغرم تفرش" 
authors: khosravi 
types: blog 
tags: زاغرم,تفرش,حسینیه,حسینیۀ زاغرم,حسینیۀ زاغرم تفرش,آسمانه,مطالعات معماری ایران,جواد خسروی,تاریخ معماری 
featured: false
featureImg: "/assets/img/posts/DgHcv.jpg" 
slug: DgHcv 
gallery: 
- image_path: "/assets/img/posts/DgHcv.jpg" 
  title: "حسینیۀ زاغرم تفرش" 
- image_path: "/assets/img/posts/DgHcv-1.jpg" 
  title: "" 
 
excerpt: "مسئله مختصر است. چگونه سقفی برای حسینیۀ زاغرم تفرش بسازیم؟

پیچیدگی این مسئله پس از مداقه در کلمات آن روشن می‌شود." 
--- 
<div>
<div>
<p style="text-align: justify;"><strong>مسئله</strong></p>
<p style="text-align: justify;">مسئله مختصر است. چگونه سقفی برای حسینیۀ زاغرم تفرش بسازیم؟</p>
<p style="text-align: justify;">پیچیدگی این مسئله پس از مداقه در کلمات آن روشن می&zwnj;شود.</p>
<p style="text-align: justify;">تفرش چاله&zwnj;ای در میان کوه&zwnj;هاست. اقلیم نسبتاً سختی دارد. از جمله نقاط زیستی ایران است که در آن هم سرما زیاد است و هم آفتاب تند و هم باد شدید و هم تغییرات ناگهانی. از سوی دیگر تفرش از شهرهایی است که قرن&zwnj;هاست شیعه&zwnj;نشین است. از این رو عاشورا مهم است. عاشورا در فصل&zwnj;ها می&zwnj;گردد. بنابراین هر سال رویداد اصلی حسینیه&zwnj;ها که همۀ شهر مشغول آن می&zwnj;شوند، در آب&zwnj;وهوایی متفاوت است.</p>
<p style="text-align: justify;">زاغرم در وسط دو بخش تفرش است. تفرش دو بخش دارد. یکی که شرق است فم می&zwnj;گویند و دیگری را طرخوران. زاغرم غربی&zwnj;ترین محلۀ فم است. بنابراین از سوی دیگر همسایۀ زمین&zwnj;های طرخوران است. در تفرش هر محله حسینیه دارد. در محرم هر یک از این حسینیه&zwnj;ها مراسم مستقل دارند. در بعدازظهر روز عاشورا حسینیه&zwnj;ها از طریق حرکت دسته&zwnj;ها و نخل&zwnj;ها بین محله&zwnj;ها به هم وصل می&zwnj;شوند. خوب برگزار شدن مراسم در هر محله جنبۀ اجتماعی محلی و شهری پیدا می&zwnj;کند. مثلا امروزه تعزیه در خلچان و میان&zwnj;ده خوب برگزار می&zwnj;شود، حرکت نخل بزرگ ششناو از محلۀ ششناو به خلچان معروف است و بیرون آوردن نخل طرخوران از مسجد جامع پس از یک سال که در وسط شبستان، روی پایه&zwnj;ها، می&zwnj;ماند.</p>
<p style="text-align: justify;">تا همین دو سال قبل تعزیۀ زاغرم هم برقرار بود. امروز پیرهای محله می&zwnj;گویند نه بزرگتر بالاسر مراسم است و نه جوان&zwnj;ها مانند قدیم جایگاه اجتماعی خود را می&zwnj;دانند. با توجه به شواهد موجود حسینیۀ محلۀ زاغرم اولین حسینیه&zwnj;ای است که در تفرش با سقف دائمی مسقف شده است.</p>
<p style="text-align: justify;">حسینیه جایی است که مردم در آن جمع می&zwnj;شوند تا بخش&zwnj;هایی از مراسم عاشورا را برگزار کنند. اگر چه رویدادهای دیگری نیز در مواقع دیگر در آن روی می&zwnj;هد با این حال رویداد کلیدی همانی است که نامش بر این مکان است. این مکان دو وجه مهم دارد. یکی جمع شدن است و دیگری ذکر مصیبت. جمع شدن امری اجتماعی است. یعنی علت وجودی آن کنار هم زندگی کردن انسان&zwnj;هاست. ذکر مصیبت نهایتاً امری درونی و شخصی است. یعنی علت وجودی آن نیاز به تذکر و یادکردن و به&zwnj;یادآوردن است در انسان (اگر چه به یادآوردنِ خاطره&zwnj;ای قومی باشد و یا معارفی فردی). حسینیه جایی است که رویدادی شخصی و درونی در انسانی، یعنی به&zwnj;یادآوردن، همنشین رویدادی جمعی و بیرونی در او، یعنی همراهی با دیگری، شده است.</p>
<p style="text-align: justify;">سقف هوای داخل را از عوارض محیط بیرون و نسبت به جابجایی هوا مصون نگاه می&zwnj;دارد. همچنین از عوارض آن محدود شدن نور است. از آنجا که رویداد حسینیه&zwnj;ها مقطعی است معمولاً سقف پارچه&zwnj;ای داشته&zwnj;اند. با این حال امروز شاهدیم که در شهرها یا روستاهای کوهستانی، به تدریج، سقف&zwnj;ها با مصالحی پردوام&zwnj;تر و بسته&zwnj;تر تجدید بنا شده است. مثلا تا چندین سال پیش سقف حسینیۀ بالا محلۀ برغان پارچه&zwnj;ای بود. این سقف را با سقف بزرگ چوبی که با تمهید اختلاف ارتفاع بخشی در وسط نور می&zwnj;گیرد، جایگزین کرده&zwnj;اند. همچنین حسینیه&zwnj;های شهر دماوند کاملاً تجدید بنا شده و اساس بنای جدید آنها بر پایۀ سقف بوده است. از این رو شاهد سقف&zwnj;هایی بزرگ هستیم که حسینیه در آنها قرار گرفته است. وقتی در پی سقف&zwnj;های بزرگ رفته&zwnj;اند پاسخ متعارف سازه&zwnj;ای امروز مشابه سقف&zwnj;های کارخانه&zwnj;ها و استخرها شده است. اینچنین است که سوله&zwnj;ها یا سازه&zwnj;های فضاکاری در میان بافت شهرهای تاریخی می&zwnj;بینیم که حسینیه زیر آنها قرار گرفته. این سقف&zwnj;ها فضایی یکدست پدید آورده است. نور از پنجره&zwnj;هایی در جداره&zwnj;های بیرونی وارد می&zwnj;شود. هم به زیر سقف می&zwnj;تابد و هم مستقیم در فضا پخش می&zwnj;شود. از این رو پیرامون حسینیه نورانی و میان آن کم&zwnj;نور است. این کم&zwnj;نوری با نورافکن&zwnj;ها و چلچراغ&zwnj;های وسط جبران شده است. راه حل دیگری که امروزه شاهدش هستیم اختلاف ارتفاع بخشی کوچک در وسط سقف است. در این تمهید نور از وسط وارد می&zwnj;شود. بنابراین شدت آن از وسط به اطراف کاسته می&zwnj;شود. با این حال نور تصفیه نشده و خامی است. خورشید هر جای آسمان که باشد طرف مقابل آن تابش مستقیم خواهد داشت. هر قدر تابش خورشید مایل&zwnj;تر باشد تمرکز نور بر بخش مقابلش در جمعی که پیرامون ایستاده یا نشسته شدیدتر است.</p>
<p style="text-align: justify;">حال می&zwnj;توان کمی مسأله را شفاف&zwnj;تر دید. چگونه سقفی برای حسینیۀ زاغرم تفرش بسازیم؟</p>
<p style="text-align: justify;">از آن رو که اقلیم تفرش سخت است، تصمیم گرفتند سقف دائمی بزنند. از عوارض سقف دائمی محدود شدن نور است. از سوی دیگر حسینیه همنشینی دو جنبۀ متفاوت انسانی است. یکی از تشیع تفرش و دیگری از ساختارهای اجتماعی محلۀ زاغرم تفرش نشأت می&zwnj;گیرد. کیفیت فضاهای حسینیه و پیوندشان می&zwnj;تواند در خدمت رویداد فضاها و همنشینی رویدادها قرار گیرد یا در تضاد با آن. سقف از عوامل مهم اثرگذار بر کیفیات فضایی است. پس سقفی که ساخته می&zwnj;شود می&zwnj;تواند برای حسینیه نباشد. می&zwnj;تواند برای تفرش هم نباشد. یا اینکه برای محلۀ زاغرم مناسب نباشد.</p>
<p style="text-align: justify;"><strong>تدبیر</strong></p>
<p style="text-align: justify;">مردم محله از مدتی پیش از آغاز محرم برای تمرین&zwnj;ها و هماهنگی&zwnj;های مراسم جمع می&zwnj;شوند. هر کسی بسته به جایگاه اجتماعیش نقشی دارد. این نقش&zwnj;ها هم به استعدادهای افراد و هم به جایگاهشان در میان مردم محله مربوط است. مثلا وقتی ازدواج می&zwnj;کنند جایگاهشان بسته به خانوادۀ همسر تغییر می&zwnj;کند. وقتی از کودکی به جوانی و میانسالی و کهنسالی می&zwnj;رسند نقششان در برگزاری مراسم متفاوت می&zwnj;شود. وقتی ثروتمند می&zwnj;شوند یا وقتی قدرتمند می&zwnj;شوند جایگاهشان کم&zwnj;کم تغییر می&zwnj;کند. حتی گاهی بسته به نقشی که در اینجا می&zwnj;گیرند جایگاه اجتماعیشان تأثیر می&zwnj;گیرد. مثلاً کسی که در تعزیه حضرت ابالفضل می&zwnj;خواند یا انعامی مفصل می&zwnj;دهد جایگاه خاصی می&zwnj;یابد. از سوی دیگر لازم است جایگاهی داشته باشد و استعدادهایی تا این نقش را بگیرد. پس هر دوی اینها بر هم اثر دارند.</p>
<p style="text-align: justify;">اجتماع محله بر پایۀ خانواده&zwnj;هاست. از این رو صفه&zwnj;های حسینیه هم به نام آنهاست. همۀ اینها در معماری صفه&zwnj;های پیرامون حسینیه و راهروی بین آنها تا سکوی تعزیه متجلی است.</p>
<p style="text-align: justify;">از سوی دیگر هدف مستمعین تعزیه کشف ادامۀ داستان و دریافت پیامی که نمی&zwnj;دانند نیست. چه بسا بینندگانی که به سال&zwnj;های عمرشان نمایش&zwnj;های تعزیه را دیده&zwnj;اند و جملاتش را می&zwnj;شناسند. هدف تذکر است. نقش&zwnj;آفرینانش ذاکرند و بینندگانش مستمع. اینچنین است که برخی افراد از سه یا چهار ساعت تعزیه ساعتی در مجلس می&zwnj;نشینند. یا اینکه در حین اجرای آن اصراری بر دیدن پیوستۀ نمایش ندارند. گاهی دستهاشان را بر چشمهاشان می&zwnj;گذارند. یا گاهی سرشان پایین است و می&zwnj;اندیشند. گاهی می&zwnj;گریند. هدف تذکر است. تذکر امری که در ذهن و دلشان حاضر است.&nbsp;</p>
<p style="text-align: justify;">در بنای حسینیه صفه&zwnj;ها در پیرامون و سکوی تعزیه در وسط است. در هر صفه خانواده&zwnj;ای گرد هم می&zwnj;نشینند و مجموعۀ صفه رو به سکوی میانی است. به این ترتیب هر انسان در اجتماعِ محله با همۀ ساختارهایش پیرامون رویدادی که متذکر در عالم درون اوست قرار می&zwnj;گیرد. در معماری حسینیه چیزی لازم است که امکان این همنشینی امر درونی و بیرونی هر انسان را فراهم کند.</p>
<p style="text-align: justify;">تدبیری که در حسینیۀ زاغرم متجلی است اثر نور و روشنی بر کیفیات فضایی است. بالای سکوی میانی حسینیه با شیروانی جعبه&zwnj;ای از نور ساخته&zwnj;اند. مقطع این جعبه مثلث است. از دو پنجرۀ مثلثی در اضلاع کوچک نور می&zwnj;گیرد. سقف تقریباً شرقی غربی است. بنابراین در بیشتر ساعات روز خورشید از این دو پنجره دیده نمی&zwnj;شود. نور در پایین جعبه توسط تیرهایی که یک متر یک متر قرار دارند می&zwnj;شکند تا یکنواخت بر صحنه بتابد. نور باید تصفیه شده باشد. بنابراین پنجره&zwnj;ها را با ترکیبی ساده از شیشه&zwnj;های رنگی و شفاف ساخته&zwnj;اند. جعبۀ نور این فرصت را فراهم خواهد کرد که نورهای رنگی ترکیب شوند و نور مطلوب حاصل شود. همراه این تدبیر پیرامون صحنه را تاریک کرده&zwnj;اند. در ارتفاعی پایین&zwnj;تر از جعبۀ نور میانی و در حلقه&zwnj;ای بزرگتر، در ضلع طولی، پنجره&zwnj;هایی باز هم با شیشۀ رنگی قرار دارند در حدی که راهرو در جلوی صفه&zwnj;ها برای رفت&zwnj;وآمد و نزدیک سکو برای نمایش روشن شود نه بیشتر. پشت صفۀ هر خانواده حجره است. حجره&zwnj;های خانواده&zwnj;ها کم&zwnj;نور&zwnj;ترین نقاط&zwnj;اند. نورهای کوچک مصنوعی آنجا را روشن می&zwnj;کند. این نورها برد کمی دارند.</p>
<p style="text-align: justify;">حاصل این ترکیب نور و روشنی با ساختار صفه&zwnj;ها و سکوی میانی این است که امر بیرونی و آشکار اجتماعی در تاریکی و امر درونی و پنهان هر انسان پیش چشمش و در روشنی قرار می&zwnj;گیرد بی اینکه مرز مشخصی میان این دو ترسیم شده باشد. یعنی نزد هر انسان امر آشکار در تاریکی و امر نهان در روشنی قرار می&zwnj;گیرد. با این تضاد هر دو امر در مقام تذکر همنشین می&zwnj;شوند. انسان&zwnj;ها در اجتماع می&zwnj;نشینند. در همان تاریک روشن صفه&zwnj;ها جایگاهشان را میان اجتماع پیدا می&zwnj;کنند و متوجه همزیستی با دیگرانند. همچنین شاهد صحنۀ تذکر دهنده در روشنی لطیف میان حسینیه خواهند بود. آنگاه که به دیدن و شنیدن تعزیه مشغولند در تاریکی نشسته&zwnj;اند و به روشنی می&zwnj;نگرند. گویی نور رویدادی که در روشنی است به درون افراد می&zwnj;تابد. هر کدام در عالم خود ماجرای عاشورا را شاهدند. همزمان افعالشان متذکر به اجتماع است. به این ترتیب در میان جمع نشسته و در همان حال دلشان جای دیگر است. پس همۀ جامعه در قامت کل ساختارش به امری مشترک، هر یک درون خود، مشغولند.</p>
<p style="text-align: justify;">اینها چند بیتی است از کتیبۀ سنگی کنار یکی از دو ورودی حسینیۀ زاغرم:</p>
<p style="text-align: justify;">بنا نهاد حسینیه چو خلد برین / برای تعزیۀ جد خود حسین شهید</p>
<p style="text-align: justify;">تبارک الله از این دلنشین مقام رفیع / که هست قبلۀ حاجات و کعبۀ امید</p>
<p style="text-align: justify;">اگر به چشم بصیرت کسی در آن نگرد / وقایعی که شنیدست می&zwnj;تواند دید</p>
<p style="text-align: justify;">ستاده شیر خدا هادی طریق هدی / فراخته علم حمد بر سیاه و سفید</p>
<p style="text-align: justify;">نشسته فاطمه با حور در عماری نور / به پای نخل و دهد خلق را به خلد نوید</p>
<p style="text-align: justify;">&nbsp;</p>
</div>
</div>