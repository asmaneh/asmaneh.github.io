--- 
title: "پرسه در مطبوعات قدیم" 
authors: pouresmaiel 
types: blog 
tags: مطبوعات,مریم پور‌اسماعیل,روزنامه,قاجاریه,مطالعات معماری ایران,آسمانه,تاریخ معماری,تاریخ مطبوعات 
featured: false
slug: wQqNa 
excerpt: "در آغاز که برگ‌های کهنهٔ مجله‌ها و روزنامه‌های دوران گذشته را در جستجوی مطالب مرتبط با معماری و شهرسازی ورق می‌زدم، هنوز ابعاد این کار بر من مشخص نبود؛ درست نمی‌دانستم در پی چیستم و این کار دقیقاً به کجا خواهد رسید. فقط رغبتی برای انجام این کار در خود احساس می‌کردم." 
--- 
<p style="text-align: justify;">در حاشیهٔ &laquo;معماری در مطبوعات قدیم&raquo;<br />در آغاز که برگ&zwnj;های کهنهٔ مجله&zwnj;ها و روزنامه&zwnj;های دوران گذشته را در جستجوی مطالب مرتبط با معماری و شهرسازی ورق می&zwnj;زدم، هنوز ابعاد این کار بر من مشخص نبود؛ درست نمی&zwnj;دانستم در پی چیستم و این کار دقیقاً به کجا خواهد رسید. فقط رغبتی برای انجام این کار در خود احساس می&zwnj;کردم؛<br />تو پای به راه در نه و هیچ مپرس<br />خود راه بگویدت که چون باید رفت(۱)<br />اعتراف می&zwnj;کنم که به ازای هر مطلب، اطمینانی بیشتر برای ادامهٔ کار در خود می&zwnj;یابم و رفته رفته زوایای گوناگون کار بر من آشکار می&zwnj;شود. شاید برای یک خوانندهٔ متخصص در رشتهٔ معماری و شهرسازی، خواندن نقدهای مطبوعات غیرتخصصی، نظر شهروندان عادی دربارهٔ معماری، احوالاتِ روزمرهٔ یک معمار داخلی یا خارجی و مطالبی از این دست، لطف چندانی نداشته باشد اما؛<br />بهل آن پوست، مغز بین! صنمِ خوبِ نغز بین(۲)<br />مطبوعاتْ واسطهٔ میان نخبگان و عامهٔ مردم است. اینکه یک روزنامه یا مجله بی آنکه به ورطهٔ ابتذال افتد، بتواند مورد اقبال طیف وسیعی از مردم قرار گیرد، به درایت و هوشمندی گردانندگانِ آن بستگی دارد. مطبوعات باید بتواند، سخن نخبه را به زبان عامهٔ مردم برگردانَد و از این راه به افزایش دانشِ عمومی کمک کند؛ به علاوه، آیینهٔ تمام&zwnj;نمای زندگی مردم باشد، نیازها، دغدغه&zwnj;ها، خواسته&zwnj;ها. باری، تصور کنید که یک روزنامه یا مجله در 50 سال پیش موفق شده است چنین ویژگی&zwnj;هایی داشته باشد؛ این دسته از مطبوعات، منابعی غنی از نیازهای عمومی جامعه هستند. حال اگر دایرهٔ جستجو را به یک رشتهٔ خاص محدود کنیم، خواهیم دید که زوایای گوناگونی در آن زمینه روشن خواهد شد؛ به ویژه در رشتهٔ معماری که نسبت مستقیمی با زندگی روزمرهٔ مردم دارد. همان&zwnj;طور که یک کارآگاهْ با کنار هم چیدنِ چندین نشانهٔ به ظاهر بی&zwnj;اهمیت، پی به حقیقت می&zwnj;بَرد، می&zwnj;توان با کنار هم گذاشتنِ موضوعات به ظاهر پیشِ پا افتاده، پی به حقایقی در زمینهٔ تاریخ معماری و شهرسازی در ایران بُرد.<br />گرچه واژهٔ مطبوعات، می&zwnj;تواند شامل کتاب و مجلات تخصصی هم باشد، اما در اینجا، منظور همان معنای عرفیِ مطبوعات است که شامل روزنامه&zwnj;ها و مجله&zwnj;هایی است که اخبار و اطلاعاتِ روز را می&zwnj;نویسند. به علاوه، با وجودِ اینکه روزنامه&zwnj;نویسی، مقوله&zwnj;ای است تاریخی، اما مقصود ما در این بخش از سلسله&zwnj;نوشتارها، بررسی مطبوعاتی است که از سال ۱۲۸۵ هجری شمسی، یعنی پس از انقلاب مشروطه منتشر می&zwnj;شده&zwnj;اند. در حال حاضر، به سبب عدم دسترسی مناسب به منابع، انتخاب مطبوعات آداب و ترتیبی ندارد اما هدف این است که به مرور، کارْ نظم و سیاق مناسبی پیدا کند.<br />قصد دارم که از این پس، در بخشی با نامِ پرسه در مطبوعاتِ قدیم، یادداشت&zwnj;هایی در حاشیهٔ مطالبِ بخش &laquo;معماری در مطبوعات قدیم&raquo; بنویسم. هدف من در این کار این است که برداشت&zwnj;های خود را از مطالبی که در این بخش می&zwnj;آید، یادداشت کنم؛ این یادداشت&zwnj;ها تمرین&zwnj;هایی&zwnj;اند برای اینکه چطور در دل مسائل به ظاهرْ پیشِ پا افتاده می&zwnj;توان حقیقت را جستجو کرد. &nbsp;<br /><br />۱. شعر از مختارنامهٔ عطار<br />۲. شعر از دیوان شمس مولوی، بخش غزلیات</p>