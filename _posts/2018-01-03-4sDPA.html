--- 
title: "روایتِ روایت هشتم: گوشه های ابهام و اضطراب" 
authors: tabatabaei 
types: blog 
featured: false
slug: 4sDPA 
--- 
<div>
<div>
<p>آن یکی می&zwnj;گفت خوش بودی جهان</p>
<p>گر نبودی پای مرگ اندر میان</p>
<p>آن دگر گفت ار نبودی مرگ هیچ</p>
<p>که نیارزیدی جهان پیچ&zwnj;پیچ</p>
<p>مولانا</p>
<br />
<p>&laquo; من سقف های کمی بلند و اتاق&zwnj;های روشن را بیشتر دوست دارم. این سقف&zwnj;ها دیرتر و دورتر نگاهم را سد می&zwnj;کنند و زیرشان راحت و آزادم، اما با این حال آن خانه که سقف کوتاهی داشت و بیشتر اتاق&zwnj;هایش در زیرزمین بود را هم هیچ&zwnj;وقت فراموش نمی&zwnj;کنم. آن&zwnj;جا هم خاطراتی ویژة با خود داشت. از همه پررنگ&zwnj;تر خاطرۀ آن روزی است که بابا پایش شکست و جراحی کرد و پلاتین گذاشت و زیر آن سقف کوتاه روی تختی وسط نشیمن دراز کشید و مامان و مامانبزرگ و عمه&zwnj;ها دورش جمع شدند. آن روز را خوب یادم می&zwnj;آید که نور زرد چراغ&zwnj;ها و فرش&zwnj;های قرمز و بخاری علایدین که آتشش در وسط گلِ فرش جا گرفته بود همه چیز را امن وگرم جلوه می&zwnj;دادند. اما خب همان خانه در آن سال&zwnj;های کودکی و وقت تنهایی&zwnj;ها خیلی ترسناک می&zwnj;شد. دیوارهایش سر و صدا می&zwnj;کردند و نمی&zwnj;دانستم که کیست و چیست که از دل خاک صدا می&zwnj;زند. روزهای بسیاری آن&zwnj;جا به خود لرزیدم&raquo;.</p>
<p>وقتی خانه اتاقی کوچک و کم&zwnj;نور دارد، زیرزمینی نمور از حیاط پله می&zwnj;خورد و پایین می&zwnj;رود یا پیش&zwnj;بخاری دیواری در طبقة زیر به جهانِ بی&zwnj;انتهای خاکِ پشتش تکیه می&zwnj;دهد و عمق می&zwnj;یابد، ناشناخته&zwnj;ای خیال&zwnj;انگیز وسعت تازه&zwnj;ای به جهانِ درونی ساکنِ خانه می&zwnj;بخشد. وسعت و بی&zwnj;کرانگی&zwnj;ای که اینبار نه چون آسمانِ عینی و محسوس که در جهانِ ندانسته خود را به ابد پیوند می&zwnj;زند.</p>
<p>این ابهام و سردرگمی گاه با دری بسته، دیواری تکیه داده به خاک و یا اتاق&zwnj;ها و راهروهایی کم نور، ترس و نگرانی از دست دادن و تنهایی را زنده می&zwnj;کند. ساکنِ خانه که به امید آرامشی در جهان واقع بود این بار خیالش را موظف به یافتن آرامش در جهانی بی حد و مرز می&zwnj;یابد. تخیل در جهانِ تاریکی به دنبالِ راهی برای فرار می&zwnj;گردد و در واقعیتِ محسوس راهی نمی&zwnj;یابد. گاه چنان اضطراب جهان زیاد می&zwnj;شود که یقین می&zwnj;کند این جهان جای راحت نیست. این وقت است که گوشه&zwnj;های ابهام به دادمان می&zwnj;رسند. ساکن درمی&zwnj;یابد که باید اعتباری به جهانِ خیالش بدهد و با این قوای درونی اینبار نه در پی روشن شدنِ ناگهانی همه چیز که به امیدِ یافتنِ آشنا و دوستی در جهانِ خیال و شناختنِ نیروهای گریزانِ این سرزمین باشد. جهانی که با وجود سرعت تغییرات بسیار زیادش، در دل واقعیتِ راززدایی شدة امروز، پناهی به خیالپرداز ساکنِ خانه می&zwnj;دهد.</p>
<p>&laquo; در زیرزمین ساکن هیجان&shy;&zwnj;زده، پی در پی می&shy;&zwnj;کاود تا ژرفای آن را پیدا کند. نه تنها حقیقت که رؤیا هم به کار می&shy;&zwnj;پردازد. در زیرزمین حفر شده، رؤیاها را نهایتی نیست بلکه [آنجا] باید به اوهام زیرزمین عمقی دوباره بخشیم&raquo;.گاستن باشلار، بوطیقای فضا، صفحه ۵۹</p>
<p>از دست دادن و ترک شدن، تنهایی مطلق و تاریکی&zwnj;ای که چه در زندگی روزمره و چه در پایانِ آن و با مرگ یقینا رخ خواهد داد جزیی جدایی ناپذیر و دردناک برای وجودِ عادت&zwnj;کننده و شرطی&zwnj;شوندة ما به اتصال و پیوند با دیگران است. از دست دادنی که به آن عادت نمی&zwnj;کنیم اما شکی هم نداریم که وقتِ آن خواهد رسید. ناشناخته&zwnj;ها و تردید&zwnj;های مکانیِ خانه با یادآوری این حقیقت، دلهره و اضطرابی را پدید می&zwnj;آورند. برای استقرار و آرامش در چنین موقعیتی تخیل فعال با اتصال &laquo; خود&raquo; به جهانی تازه- جهانِ صورت&zwnj;ها و اشکال درونی- خانه&zwnj;ای نو طرح می&zwnj;ریزد که از قواعد متفاوتی پیروی می&zwnj;کند. در این جهانِ تازه رابطۀ خواست&zwnj;ها و پدیده&zwnj;ها به گونۀ دیگری برقرار است اما این&zwnj;جای تازه بی قاعده نیست و ساکن با غلبه بر ترس&zwnj;ها و نزدیکی به این نماد&zwnj;های ناخودآگاه می&zwnj;تواند بسیاری از آن&zwnj;ها را برای خود به زبانی خردورزانه درآورد. هرچند قاعدة اصلی جهانِ خیال آزادی است، خیالسواری و تاب خوردن به این سو و آن سوست و رمزگشایی تنها وجهی از آن را نشان می&zwnj;دهد. در هنگام این بازیِ آزاد است که جهان درون چیزی را می&zwnj;فهماند و آشکار و می&zwnj;کند و گفتگو را پی می&zwnj;گیرد. گاهی مدام ترجمه کردنش جلوی بیشتر پیشرفتن در جهان درون را می&zwnj;گیرد و مهری بر دهانش می&zwnj;زند و ساکت&zwnj;اش می&zwnj;کند.</p>
<p>تجربۀ تردید&zwnj;های مکانی خانه مانند روانکاوی است که سعی در نفوذ به لایه&zwnj;های پنهانی وجود آدمی دارد. نمایاندن ترس&zwnj;ها سختی و نگرانی&zwnj;ای با خود همراه دارد، نگرانی و اضطرابی که از یادآوری مدام ندانسته&zwnj;ها و وحشت&zwnj;های شخصی درونی پدید می&zwnj;آیند و هربار گفتگوی با آن&zwnj;ها جهانِ درونیِ ساکن خانه را گسترش می&zwnj;دهد و فهمِ تازه&zwnj;ای از خود و نیروی قوی&zwnj;تری از تخیل برای آرام&zwnj;کردنِ واقعیتِ تلخ زندگی به او می&zwnj;نمایاند.</p>
<p>حضور در جهانِ خیال، تمرین خواستنِ و نخواستن مدام است، مانند لحظة خلق هنری، اراده&zwnj;بازی است. ساکن می&zwnj;تواند بسیاری از چیز&zwnj;ها که می&zwnj;خواهد را ببیند و بیابد و هرگاه عمیقا نخواهد تصاویر محو &zwnj;شوند. این جهان با قاعدة خاص خود این پرسش را همراه دارد که چه چیز را می&zwnj;خواهم ببینم؟بدون وجودِ ابهام انتخابی هم نبود و آزادی و اراده معنایی نمی&zwnj;یافت. این با آن فرقی نمی&zwnj;کرد و سطح بسیار نازک محسوسِ واقعیت همه چیز زندگی می&zwnj;بود. از این روست که گوشه&zwnj;های ابهام گاه خوشایند&zwnj;اند.</p>
<p>یک گوشۀ تاریک می&zwnj;تواند بر امکان&zwnj;های خانه بیافزاید. ترس موقعیت وجودی منحصری است که در آن تناسب احساسات آدمی با گذشته و آینده&zwnj;های بسیار، خاطرات و تخیل&zwnj;هایی شدید همه در یک آن حاضرند. غلبه بر ترس&zwnj;ها فرآیندی پرورشی برای وجود است و امکان آزادتر دیدن جهان پیش رو را پدید می&zwnj;آورد. گوشه&zwnj;های ابهام، خاصیتی درمانگر دارند. مثل استخر آبی که با وجود احتمال غرق شدن، لحظاتی غوطه&zwnj;وری در آن خوشایند است. ابهام و نگرانی همراه آن هم گاه اینگونه است و چه جایی بهتر از خانه برای حضورش؟ تجربة گوشه&zwnj;های مبهم خانه مانند در لبه ای راه رفتن است. در لحظة درهم&zwnj;آمیزی میان واقعیتِ من و خیال جهان&zwnj;های بی&zwnj;نهایتی که پشت دیوارهای زیرزمین نهفته&zwnj;اند. خانه می&zwnj;تواند این نگرانی&zwnj;ها را به ما نشان دهد و در عین حالی جایی باشد که می&zwnj;دانیم حتی عمیق&zwnj;ترین ترس&zwnj;ها را در خود جا داده و همیشه ایمن است و جایی&zwnj;ایست برای بازگشت. می&zwnj;توان روی دیوار پیش&zwnj;بخاری&zwnj;اش ترسناک&zwnj;ترین صورت&zwnj;های حیوانی را به وضوح دید و در عین حال یقین داشت که با گرفتن دست مادر&zwnj;بزرگ و حس کردن گرمای پوستش دوباره به جهانی آرام بازمی&zwnj;گردیم. چنین ترسی با حضور واقعی یک دزد در خانه و از بین بردن امنیت آن متفاوت است. ترسِ گوشه&zwnj;های تاریکِ خانه همراه نگرانی از رویدادی در آینده است. ترسِ تمام شدن و ناقص ماندن هزاران آرزویی که برای خود داریم. زنگ خطری است برای میل کمال و &nbsp;هر لحظه بهترین را خواستن و نگرانی از این که ناگهان در میانه کار تمام شود. گذر از چنین ترسی رابطۀ عمیقی با زیستن در اکنون را پدید می&zwnj;آورد و به آن معنای تازه&zwnj;ای می&zwnj;بخشد.</p>
<p>طبقۀ پایین به دنیای بی&zwnj;کرانِ درون نزدیک تر است. خیالِ درون&zwnj;نگر را پناه بهتری است. در زیرِ خاک&zwnj;ها، حشرات این موجوداتِ باستانی، حیوانیتی دیرین را یادآور می&zwnj;شوند. حیوانیتی نزدیک به دنیای مردگان و جمادات، ترس از نیستی و یادِ آن با خیالِ پایین همراه می&zwnj;شود. نیستیِ رازآلودی که اندیشة هرچه عمیق&zwnj;تر به آن هستی را معنادارتر می&zwnj;کند. در این&zwnj;جا ابهام و ترس هراه و لازمة اختیار و آزادی می&zwnj;شوند. این معانی در حضور یکدیگر عمق می&zwnj;یابند و مجموعۀ تجاربِ زیستۀ آگاهی دهنده&zwnj;ای را برایمان می&zwnj;سازند. اکنون دنیای زیرین آنقدرها هم که در کودکی&zwnj;ها ترسناک بود ترس ندارد. ترجیح می&zwnj;دهم هیجان فرار از دست موجودات خیالی را در کودکی تجربه کرده باشم و آن روزها و این روزها را در خانه&zwnj;ای باشم که گوشه&zwnj;های ابهامش پناهی هم برای منِ خیالپردازِ فانی ساخته&zwnj;اند.</p>
<p>&laquo; شاعرانمان را می&zwnj;بینم</p>
<p>سال&zwnj;ها چون کرم&zwnj;های ابریشم</p>
<p>پیله می&zwnj;تنند در سیه&zwnj;روزی</p>
<p>سال&zwnj;ها خورشید تاریکی تابید</p>
<p>خون به جای باران بارید</p>
<p>گل و لای تا به دهانمان رسید</p>
<p>آنگاه در میان توت&zwnj;های تازۀ امید</p>
<p>چشمی تیزبین توانست</p>
<p>جنبشی بس خفیف را در شاخه&zwnj;ها</p>
<p>تمیز دهد&raquo;</p>
<p>قسمتی از قطعة &laquo;بازگشت شاعران&raquo; آنتونین بارتوشک شاعر اهل چک، از کتاب &laquo;زادة اضطراب جهان&raquo; ترجمۀ محمد مختاری</p>
</div>
</div>
<div>۱. یونگ در&nbsp;<em>کتاب سرخ </em>شرح سفر خود به درون خیالاتش برای یافتن رازهای این جهان را شرح می&zwnj;دهد. این کتاب قاعدۀ بازی در جهانِ زیرین را کمی روشن تر کرده و از زبان نمادین صرف فراتر می برد.</div>