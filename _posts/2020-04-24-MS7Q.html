--- 
title: "حرفۀ معماری در جهان باستان: مصر| اسپیرو کوستوف" 
authors: bagheri2 
types: blog 
tags: تاریخ معماری,تاریخ حرفه معماری,اسپیرو کوستوف,اسپیرو کستوف,کتاب معمار,مصر ,مصر باستان,حرفه معماری,هربرت موشامپ,دایدالوس,یونان باستان,دیدالوس,ددالوس,بناهای مقدس,کاخ,معبد,ابزار معماری,نقشه,پیمون,جهان باستان,فرهنگ,تاریخ فرهنگی,تاریخ فرهنگی معماری 
featured: false
slug: MS7Q 
--- 
<div>
<div>
<p style="text-align: justify; padding-right: 80px;"><em>کتاب&nbsp;معمار</em>&nbsp;[۱] مجموعه&zwnj;ای منسجم و روایی از یازده مقاله دربارۀ تاریخ حرفۀ معماری است که اسپیرو کوستوف آن را گردآورده است. هدف اصلی این کتاب ورای نگاشتن بخشی از تاریخ حرفۀ معماری، کمک به باز تعریف کار معماران بر مبنای تاریخ حرفۀ معماری است. در دهۀ شصت میلادی معماران و دانشجویان رشتۀ معماری با پشت سر گذاشتن رویدادهای جاری در معماری مدرن نسبت به آیندۀ کاری خود نگران بودند. این نگرانی عمومی جامعۀ معماران امریکا را بر آن داشت تا با ایجاد هیئتی از اعضای رسمی آیندۀ حرفۀ معماری را بررسی و موقعیت&zwnj;های احتمالی آینده را برای حضور پربار و گستردۀ طراحان حرفه&zwnj;ای بازبینی کنند. در این میان صدای اعتراض بسیاری از جوانان جویایِ کار در کتاب کوچکی از هربرت موشامپ [۲] با عنوان پروندۀ منسوب به معماری [۳] به چاپ رسید که چند جمله از آن به خوبی می&zwnj;تواند گویای حال&zwnj; و هوای آن روزها باشد. موشامپ در این کتاب در تعریف خودش به منزلۀ معمار چنین می&zwnj;نویسد: &laquo;من معماری هستم که نه طراحی کرده&zwnj;ام و نه بنایی ساخته&zwnj;ام و نه تمایل به انجام چنین کارهایی دارم. من تنها خودم را با غرور مضحکی که بازماندۀ سنت معماری غرب است، معمار می&zwnj;خوانم&raquo; [۴]. به نظر می&zwnj;رسد که همین چند جمله کافی باشد تا نشان دهد که معماران جوانانِ آن زمان با چه چالش&zwnj;های هویتی&zwnj;ای در زمینۀ کار حرفه&zwnj;ای خود روبرو بودند.</p>
<p style="text-align: justify; padding-right: 80px;">در این شرایط کوستوف بر این عقیده است که هر مورخ معماری می&zwnj;تواند با نگاه به گذشته چیستی حرفۀ معماری و رسالت معماران را برای جوان&zwnj;&zwnj;های مردد در رشتۀ معماری روشن سازد. از این رو پیشنهاد می&zwnj;دهد تا در بهار ۱۹۷۱ در دانشگاه برکلی دورۀ درسی جدیدی برگزار شود که در آن دانشجویان با تاریخ حرفه آشنا شوند. برگزاری دورۀ جدید و جذابیت بحث&zwnj;های پیش&zwnj;آمده در آن برای دانشجویان معماری، کوستوف را بر آن داشت تا با همکاری دیگر مورخان و صاحب&zwnj;نظران در حوزۀ تاریخ معماری داستانی را از معمار در طول تاریخ روایت کنند. داستانی که جدای از شنیدنی بودنش می&zwnj;توانست سرآغاز مناسبی برای بحث دربارۀ مزاج حرفۀ معماری و چشم&zwnj;اندازِ پیش&zwnj;روی آن شد. کوستوف و هم&zwnj;کارانش در این کتاب در پی بیان تاریخ جامعی از حرفۀ معماری نیستند؛ بلکه در پی آنند که داستانی پیوسته از تاریخ این حرفه ارائه کنند. داستانی که هر بخش آن را نویسنده&zwnj;ای نگاشته است. برخی از مقاله&zwnj;های این کتاب ترکیب&zwnj;های انتقادی از دانش روز است و برخی تحقیق&zwnj;هایی بدیع که چاپ نشده بوده است. نوشتۀ پیش&zwnj;رو و نوشته&zwnj;های بعد در ماه&zwnj;های آتی ترجمۀ بخش&zwnj;هایی از هر مقاله است برای آشنایی بیشتر با تاریخ حرفۀ معماری.</p>
<p style="text-align: justify;"><br />طی قرن&zwnj;های متمادی، تنها بخش کوچکی از محیط مصنوع تحت تأثیر حرفۀ معماری بوده است. تغییر محیط خواستۀ مشتریانی بوده است که به بناهایی خاص نیاز داشتند؛ بناهایی جدید و غیرمعمول با وضع و صورتی آراسته، و کسانی که می&zwnj;توانستند هزینۀ آن [تغییر محیط، یعنی ساخت بنا،] را تأمین کنند. از این رو، طبق سنت معماران با متمولان و قدرتمندان نشست&zwnj;و&zwnj;برخاست داشته&zwnj;اند. حکومت و مذهب، متمولان، دستگاه&zwnj;های اجرایی، و نهادهای تجاری فراوانی مثل اصناف و بنگاه&zwnj;ها به خدمات معماران نیاز داشتند. ارتباط و هم&zwnj;نشینی معماران با صاحبان قدرت و مکنت تضمین&zwnj;کنندۀ جایگاه اجتماعی مناسبی برای آنها نبود، اما حداقل آنها را از طبقۀ کارگر جدا می&zwnj;کرد. آنها کارگر نبودند بلکه سرکارگر بودند، طبق دسته&zwnj;بندی افلاطون؛ آنها در بخش حِکمی ساختن مشارکت می&zwnj;کردند، نه در کارهای یدی (پولیتیک ۲۵۹ای).</p>
<p style="text-align: justify;">حکمت با دو مقولۀ کیفی معنا می&zwnj;شد؛ دانش و موهبت خلاقیت، که می&zwnj;شود آن را زبردستی معنا کرد. برای فهم حکمت از قهرمانان افسانه&zwnj;ای پیشۀ معماری شروع می&zwnj;کنیم. در مصر، اولین معمار ایمهْوتِپ [۵] در کتابت، نجوم، سحر و طبابت تبحر داشت و به این دلیل محترم بود. او بعدها در طبابت به مقام الوهیت رسید. معماری یکی از معرفت&zwnj;هایی بود که&nbsp;در اختیار داشت و در حقیقت معماری یک پرده از مهارت و زبردستی او بود.&nbsp;او آرامگاه ولی نعمتش شاه زوسر را به شکل&nbsp;اهرام پلکانی طراحی کرد. این هرم پلکانی با بر روی هم قرار گرفتن چندین مصطبه [۶] به صورت برجی یادمانی با ارتفاع ۱۹۵ پا بالای ساحل غربی نیل در شهر مردگان در سقّره شکل گرفت. نکتۀ قابل توجه این است که هرم و کل مجموعۀ پیرامون آن از سنگ&zwnj;های برش&zwnj;خورده ساخته شده است- اولین ساختمان بنّایی عظیم در پادشاهی کهن که مشهورترین بناهای این دوره اهرام جیزه &zwnj;است. تغییر معماری آجری و چوبی به معماری سنگی چیزی کمتر از یک انقلاب در معماری نبود. توفیق این رویداد به گستره&zwnj;ای از مهارت&zwnj;های فنی جدید و بسیار خاص نیاز داشت. فرم دادن، حمل و نقل و استفاده از مصالح سنتی مثل آجر یا خشت و چوب آسان بود؛ اما سنگ ساختمایه&zwnj;ای متفاوت بود. سنگ چه سخت باشد چه نرم- مرمر سفید، ماسه&zwnj;سنگ، سنگ آهک ، یا گرانیت- به سختی استخراج می&zwnj;شود، برش می&zwnj;خورد، با زحمت و خطرهای فراوانی میان خشکی یا روی آب&zwnj;ها از جایی به جایی دیگر منتقل می&zwnj;شود، و پس از آن با شناخت دقیق و فهم کامل ویژگی&zwnj;ها و رفتارهایش به کار گرفته شود. هنوز هم تا حدی روش&zwnj;ها و ابزارهای ساخت بناهای مصری فرضی است. دیدن هنر و خبرگی در ساخت هرم زوسر، جایی که سنگ به شکل تنه و برگ&zwnj;های پاپیروس برش خورده بود، کمک می&zwnj;کند تا بیان کنیم چرا معمار این سبک پیشرفته و بی&zwnj;سابقۀ ساختمانی را به اندازۀ دانش و زبردستی&zwnj;اش محترم می&zwnj;شمردند.&nbsp;&nbsp;</p>
<p style="text-align: justify;">دایدالوس [۷]، اولین معمار افسانه&zwnj;ای جهان یونان، هم بناها و فرم&zwnj;ها را می&zwnj;ساخت و هم چیزهای عجیب و غریب را اختراع می&zwnj;کرد. او با طراحی هزار تویی در کرت، که محل زندگی مینوتور (احتمالاً&nbsp;اولین کاخ کنوسوس) بود، مشهور شد. گفته می&zwnj;شود که دایدالوس طرح این بنا را از آرامگاه شاهی در مصر برگرفته بود. او هنر مجسمه&zwnj;سازی را نیز از مصر آموخت، مجسمه&zwnj;های ایستاده با پاهای جدا از هم و چشمانی باز که واقعی می&zwnj;نمود. او دستگاهی ساخت که پازیفائه بتواند با گاو مورد علاقه&zwnj;اش بیامیزد، که حاصل این آمیزش به دنیا آمدن مینوتور بود. هومر از تالار رقصی سخن می&zwnj;گوید &laquo; که دایدالوس روزی برای آریادنه مو طلایی در کاخ پهناور کنوسوس ساخت&raquo;. (ایلیاد...، ۵۹۰). و زمانی&zwnj;که اوضاع بد شد و دایدالوس مورد بی&zwnj;مهری قرار گرفت، بالهایی برای خودش و پسرش ایکاروس ساخت تا از کرت فرار کنند. پسر نتوانست از آن درست استفاده کند، اما دایدالوس تمام راه تا سیسیل را با آن پرواز کرد. در سیسیل او با ساخت یک منبع و حمامی،&nbsp;که گرمایش آن با منبع بخار از کف تأمین می&zwnj;شد، ولی&zwnj;نعمت جدیدش شاه کومالوس را خشنود کرد. نام دایدالوس به خودی خود به معنای &laquo;کارگر خلاق و زیرک&raquo; یا فقط &laquo;ماهر&raquo; است.</p>
<p style="text-align: justify;">دسته&zwnj;ای از بناها هست که برای معمارانِ درجه&zwnj;اول تعریف و تمجید فراوان- یا گمنامی کامل، به ارمغان می&zwnj;آورد. در دنیای باستان، به طور خاص درطول نخستین دورۀ گذار از کوچ&zwnj;نشینی به یکجانشینی میل ساختن خانه برای خدایان به شدت احساس می&zwnj;شد. تعهد به&nbsp;این امر الهی بسیار دشوار بود. چطور ممکن بود که موجودات میرا بتوانند دریابند که چه محیط مصنوعی می&zwnj;تواند خدا را خشنود کند؛ مگر اینکه خودشان حداقل مدتی بتوانند در آنجا زندگی کنند و راضی باشند. حضرت سلیمان دربارۀ معبد اورشلیم تردیدی عظیم را مطرح می&zwnj;کند: &laquo;بنگر، عرش و عرش اعلا نمی&zwnj;تواند تو را در خود جای دهد؛ پس چه ناچیز است این خانه&zwnj;ای که من ساخته&zwnj;ام&raquo;. (پادشاه&zwnj;ها ۱، ۸:۲۷). [۸] در برخی از فرهنگ&zwnj;های باستان، پاسخ روشن بود. شکل معبد را خدا باید مشخص کند و برای انسان بفرستد، و گیرندۀ پیام خدا باید برترین نمایندۀ او در زمین الهی باشد. این شخص برگزیده اغلب پادشاه بود. در میان&zwnj;رودان، ویژگی&zwnj;های معبد؛ مثلاً شاه گودئا در رؤیا معبد لاگاش را دید. در اواخر دورۀ بابلیان، فرض بر این بود که پادشاه باید اندازه&zwnj;ها را همچون رازی نزد خود نگه دارد، و خودش ابعاد و اندازه&zwnj;های معبد را ابداع کند و ساختش را آغاز کند. این یک فرض بود که خدای خدایان، که هم مشتری بود و هم معمار، این افتخار را به&nbsp;پادشاه می&zwnj;داد تا سازندۀ بنایش باشد. در واقع پادشاه کارفرما بود، و بی&zwnj;تردید معماری بی&zwnj;ریا بر مبنای اصول بناهای دینی طرحی را برای معبد مهیا می&zwnj;کرد. تقدس وافر مأموریت الهی سبب می&zwnj;شد تا پادشاه بخواهد به منزلۀ معمار شناخته شود. همچنین او در پی آن بود تا بتواند نفود و قدرتش را برای دیگر بناهای شاخص سرزمینش چنان&zwnj;که خودش می&zwnj;خواست، به کار گیرد. این رفتار پادشاهان در این سیاق و جغرافیا باعث شد تا ذهن&zwnj;های توانگری که زیگورات اور، معبد اورشلیم، یا کاخ بی&zwnj;نظیر در پرسپولیس را طراحی کرده بود، ناشناس باقی بماند.</p>
<p style="text-align: justify;">در فرهنگ&zwnj;های دیگر، به ویژه مصر، معمار با طراحی و ساخت بناهای مقدس یا بناهای عمومی شاخص به شأن و جایگاهی عالی دست می&zwnj;یافت، نه اینکه نام و نشانش را به ناحق نادیده بگیرند. در مصر باستان، نقشه&zwnj;ها و سایر اطلاعات مربوط به طراحی معابد در&nbsp;بایگانی نگه&zwnj;داری مي&zwnj;شد. همین کار برای همۀ نهادهای رسمی دیگر؛ مثل دادگاه&zwnj;ها و نهادهای قضایی، گونه&zwnj;های مختلف بناهای عمومی و کاخ&zwnj;ها هم انجام می&zwnj;شد. این راهنما&zwnj;های نوشتاری از جانب خدا الهام شده بود و روی طومارهای چرمی و پاپیروسی ثبت و نگه&zwnj;داری می&zwnj;شد و معمار درباری باید برای تغییر بناهای موجود یا جایگزین کردن آنها با بنایی دیگر از این راهنماها استفاده کند. سنموت، معمار مشهور ملکه هتشپسوت، در این چند جمله به در اختیار داشتن امتیاز استفاده از متون قدیمی می&zwnj;بالد: &laquo;من به همۀ نوشته&zwnj;های پییشین دسترسی داشتم؛ چیزی نبود که از زمان نخست اتفاق افتاده باشد و من ندانم&raquo;. زمانی&zwnj;که آخناتن آیین یکتاپرستی را بر مبنای گونه&zwnj;ای از یکتاپرستی خورشیدی بنیان گذارد، مجبور شد تا خودش معماری را بیاموزد؛ زیرا در آن زمان هیچ سنت مکتوبی بر مبنای آیین جدید برای ساخت معبد وجود نداشت. سر معمار آخناتن، وان بک، روی یکی از دیوارهای مقبره&zwnj;اش جزو عنوان&zwnj;هایش نوشته بود که او &laquo;دستیار بود؛ کسی&zwnj;که اعلی&zwnj;حضرت خودش به او درس داده بوده است.&raquo;</p>
<p style="text-align: justify;">خدای اصلی معماری و حسابداری ایزدبانو سشات بود، &laquo;که بانوی معماری و نویسندگی و کتاب&zwnj;خانه&zwnj;ها&raquo; شناخته می&zwnj;شد. او در طراحی بناهای جدید، طی عمل آیینی نصب تیرکی بلند با پتک در زمین، هم&zwnj;کار پادشاه بود. او گاهی با تهوت، الهۀ علم، یا پتا، الهۀ مهارت و پیشه، جا&zwnj;به&zwnj;جا می&zwnj;شد [۹]: گروهی که استادانه همۀ مقوله&zwnj;های معماری از مبانی نظری تا فنون عملی ساختن را بررسی می&zwnj;کرد. ایمهوتپ به منزلۀ پیشوای رسمی در فرقۀ پتا خدمت کرده بود. در دوران دودمان بطلمیوسی [۱۰] در افسانه&zwnj;ها او را نویسندۀ &laquo;کتاب بنیان معابد&raquo; می&zwnj;دانستند؛ کتابی که شاه و کاهنان برای برنامه&zwnj;ریزی بناهای شاخص مذهب رسمی باید به آن رجوع می&zwnj;کردند. این کتاب را خدایان زمانی که می&zwnj;خواستند از زمین بروند، با خود برده بودند؛ اما مردم بر این باور بودند که ایمهوتپ اجازه داشت تا این کتاب را از بهشت به جایی در گوشۀ شمالی ممفیس بیاورد.</p>
<p style="text-align: justify;">با نگاه به سنت&zwnj;های حاکم در مصر نکته&zwnj;های مختلفی را می&zwnj;توان دریافت. نخست اینکه آموزش و پرورش معماران پیوند تنگاتنگی با طبقۀ روحانیون داشت، همان&zwnj;طور که همۀ امور آموزشی در مصر در دورۀ فراعنه در اختیار ایشان بود. دوم، معمار در طرح&zwnj;هایش به چارچوب&zwnj;های پیشینیان متعهد و مقید بود. بناهای باقی مانده از تاریخ طولانی مصر غلبۀ این محافظه&zwnj;کاری معماریانه و گام&zwnj;های محتاطانه در خلق فرم&zwnj;ها را به خوبی نشان می&zwnj;دهد. سوم، وجود اسرار و آموزه&zwnj;های نهان حرفه&zwnj;ای باعث می&zwnj;شود پیشۀ معماری به طور انحصاری نزد یک خاندان باشد. پسران معماران آموزه&zwnj;ها و رموز حرفه را از پدرانشان می&zwnj;آموختند و به پسرانشان یاد می&zwnj;&zwnj;دادند. بنابراین، می&zwnj;توان نشانه&zwnj;های این سلسله حرفه&zwnj;ای و ارتباط&zwnj;های خونی و خانوادگی را در حرفه میان کارآموزان معماری پیگیری و رابطۀ میان آنها را ثبت کرد، تقریباً شبیه نظم ثبت شده برای یک سلسلۀ سلطنتی؛ البته ممکن است پیگیری این نشانه&zwnj;ها دقیقاً یک سلسلۀ خطی و رابطۀ آبا و اجدادی را هم نشان ندهد. ما فهرستی از بیست و پنج نسل از معماران را داریم که قرن پنجم پیش از میلاد به دست خنومیبر تهیه شده است. این فهرست با کانوفر، پدر معمار بزرگ ایمهوتپ، شروع می&zwnj;شود و به خود خِنومیبر ختم می&zwnj;شود.</p>
<p style="text-align: justify;">مطمئناً معماران حکومتی مردانی عالی بودند. اینان افرادی آموزش دیده&zwnj; و عهده&zwnj;دار فهم و تفسیر کتاب&zwnj;های مقدس بودند و از این روی مرتبۀ بالایی میان انجمن شاهی و کاهنان داشتند. تعجبی ندارد که بسیاری از آنها مدیران قدرتمندی در سرزمین مصر بودند، که نه تنها ایده&zwnj;پردازی بناهای عمومی شاخص&nbsp;بلکه سرپرستی و اختیار ساخت و ساز این بناها را نیز به آنها می&zwnj;سپردند. عنوان و لقب&zwnj;های حرفه&zwnj;ای ایشان؛ یعنی &laquo;سر معمار&raquo; و &laquo;ناظر ساختمان&raquo;، این نکته را روشن می&zwnj;کند. در فرهنگی مثل مصر که بناهای یادمانی تأثیرات اجتماعی و اقتصادی شگرفی داشت، بی&zwnj;شک جایگاه معمار ارشد حکومتی در اوج سلسله&zwnj;مراتب حکومتی بود. گاهی معماران قدرتمندترین مقام&zwnj;های رسمی پس از پادشاه بودند. ایمهوتپ خودش را این چنین معرفی می&zwnj;کند؛ &laquo;صدر اعظم پادشاه مصر سفلا ، فرمانده پادشاه مصر علیا، سرپرست کاخ بزرگ، نجیب&zwnj;زاده، کاهن عالی&zwnj;مرتبۀ خدایان، ایمهوتپ&raquo;. همچنین نزدیکی سنموت به شخص ملکۀ</p>
<p style="text-align: justify;">&laquo;فرماندهی [۱۱] محافظان شاه&zwnj;دخت ... فرمان&zwnj;داری کاخ سلطنتی ... سرپرستی و نظارت بر امور اندرونی&raquo; و منصب&zwnj;هایی از این دست را نیز بر عهده داشت. تصویرهای او بر سنگ نشان می&zwnj;دهد که شاه&zwnj;دخت را در آغوش خویش نگه&zwnj;داشته است. تصویرهای او همچنین پشت همۀ درهای معبد وداع [۱۲] ملکه در دیرالبحری دیده می&zwnj;شود.</p>
<p style="text-align: justify;">بی&zwnj;تردید صدها بنا و معمار کم&zwnj;اهمیت&zwnj;تر زیر نظر معماران شاخص کار می&zwnj;کرده&zwnj;اند که ما چیزی دربارۀ آنها نمی&zwnj;دانیم؛ اما به تدریج روش کار آنها به دست مصرشناسان شناخته می&zwnj;شود. تعداد کمی از نقشه&zwnj;های معماری به جای مانده از مصر باستان بیان گرافیکی طراحی در مصر را به تصویر می&zwnj;کشد. منابع تصویری؛ یا به بیان دیگر تصویر محیط&zwnj;های مصنوع در نقاشی&zwnj;های دیواری و نقش&zwnj;برجسته&zwnj;ها، اطلاعات بیشتری را در اختیار محققان می&zwnj;گذارد. نقشه&zwnj;هایی هم بود که روی ورقه&zwnj;های پاپیروسی و چرمی با قلم&zwnj;نی کشیده &zwnj;می&zwnj;شد. ورقه&zwnj;های پاپیروسی و چرمی&nbsp;آسیب&zwnj;پذیرتر و گران&zwnj;قیمت&zwnj;تر بودند، به همین علت از آنها برای کشیدن نقشه&zwnj;&zwnj;&zwnj;های مهمتر استفاده می&zwnj;کردند، مثل نقشه&zwnj;های اصلی که در آرشیو&zwnj;های رسمی نگه&zwnj;داری می&zwnj;شد. از این ترسیم&zwnj;ها فقط تعداد بسیار کمی باقی&zwnj;مانده است. همچنین برخی از نقشه&zwnj;ها را روی مصالحی ماندگار، مثل لوح&zwnj;های گچی و ورقه&zwnj;های چوبی، رسم می&zwnj;کردند و طرح&zwnj;های سرسری با دقت کمتر را روی تکه&zwnj;های صاف سنگ آهک [۱۳] رسم می&zwnj;کردند تا به منزلۀ راهنمای کار به سرکاگران بدهند.</p>
<p style="text-align: justify;">ابزارهای طراحی خط&zwnj;کش، شیء مربع&zwnj;شکل، و شیء مثلثی&zwnj;شکل بود. خط&zwnj;کش&zwnj;ها چوبی بود، و بر اساس ذراع تقسیم&zwnj; شده بود؛ ذراع اصلی&zwnj;ترین واحد اندازه&zwnj;گیری در معماری مصر بود که هر واحدش به هفت وجب&nbsp;[۱۴] و هر وجب به چهار انگشت [۱۵] تقسیم می&zwnj;شد. این واحدهای اندازه&zwnj;گیری بر گرفته از بدن انسان بود. ذراع یا ارش سلطنتی به اندازۀ طول ساعد دست از آرنج تا نوک&nbsp;انگشت میانی دست بود، و ذراع کوچکتر، که تا دوران سلسلۀ بیست و ششم استفاده می&zwnj;شد، به اندازۀ طول ساعد تا نوک انگشت شست بود. وجب به اندازۀ کف یک &zwnj;دست و انگشت به طول یک انگشت بود. دو ابزار دیگر، یکی شیء مربع&zwnj;شکل یا گونیاست که تعداد زیادی از آن در کاوش مقبره&zwnj;ها به دست آمده است، و گونه&zwnj;های مختلف اشیای مثلثی شکل که در اندازه&zwnj;های کوچک از جنس سنگ &zwnj;آهن یا طلا شناخته شده است که به منزلۀ طلسم زیر پی معبد&zwnj;ها در دوران پادشاهی هیجدهم قرار می&zwnj;دادند.</p>
<p style="text-align: justify;">نقشۀ پلان&zwnj;ها و نماها، که اغلب با هم استفاده می&zwnj;شد، نسبت به محور میانی قرینه بود. این نقشه&zwnj;ها بر شبکه&zwnj;ای شطرنجی منطبق بود. نمونۀ عالی آن را می&zwnj;توان در یکی از معدود ترسیم&zwnj;های به جای مانده بر پاپیروس، که اکنون در تورین است، دید که نمای جلو و کناری مکانی مقدس را نشان می&zwnj;دهد. خط&zwnj;های&zwnj;&zwnj; نقشه&zwnj; سیاه و شبکۀ شطرنجی قرمز است. [۱۶] همچنین از شبکه&zwnj;هایی این چنینی برای به نظم آوردن حکاکی نقش&zwnj;ها در نقش&zwnj;برجسته&zwnj;ها و میزان کردن آنها از همه طرف استفاده می&zwnj;شد. شاید این شبکه&zwnj;ها را بتوان مشابه ایدۀ مدرن تقسیم&zwnj;بندی به پیمون&zwnj;های چهارگوش [۱۷] دانست. شبکه&zwnj;ای شطرنجی که به منزلۀ پردۀ نوری در دورۀ رنسانس اختراع شد که بر اساس آن می&zwnj;توان تصویرها را به هر اندازه&zwnj; بزرگ کرد، در حالیکه نسبت&zwnj; اجزای تصویر ثابت می&zwnj;مانَد. البته شاید این شبکه&zwnj;بندی به گونه&zwnj;ای دیگر یا شاید شاید هم مشابه همین شیوۀ مدرن به طراحان مصری در نظم بخشیدن به ساختار درونی ترکیب&zwnj;بندی&zwnj; نقش&zwnj;ها یا نقشه&zwnj;های معماری کمک می&zwnj;کرده است. به بیانی دیگر، شاید شبکه به منزلۀ زمینۀ ساختاری نقشۀ اصلی پیش از کشیدن طرح رسم می&zwnj;شده است، نه اینکه برای بازسازی نسبت&zwnj;های طراحی از آن استفاده شود.</p>
<p style="text-align: justify;">چنانکه به نظر می&zwnj;رسد، اصول نظری طراحی معماری تجربی است، و بخش کمی از آن وام&zwnj;دار علوم ریاضی است. محققی به نام&nbsp;اِی. بدوی [۱۸] معتقد است که معماران هر دو نظام پیمون&zwnj;بندی و هندسی را با هم در اختیار داشتند و از آن استفاده می&zwnj;کردند. پیمون بر مبنای یکی از ابعاد اصلی بنای در حال طراحی سامان می&zwnj;یافت، مثلاً عرض فضای داخلی معبد، که شاید ۱۰ ارش بوده، می&zwnj;توانست مبنای پیمون باشد، و ضرایب پیمون اصلی هم بقیۀ اندازه&zwnj;های بنا و محل قرارگیری جرزها و ستون&zwnj;ها را تعیین می&zwnj;کرد. همچنین گاهی اندازه&zwnj;ها را برمبنای سری مشهور فیبوناچی محاسبه می&zwnj;کردند؛ در سری فیبوناچی هر عدد حاصل جمع دوعدد قبلی خودش است، مثل ۳، ۵، ۸، ۱۳، ۲۱، ۳۴، ۵۵، و همین&zwnj;طور تا آخر. نظام هندسی بر مبنای چند شکل&zwnj; ساده، بیشتر مربع و تعدادی مثلث خاص تعریف می&zwnj;شد؛ مثل مثلثی به نام ازیریس یا مثلث مقدس که نسبت ارتفاع به قاعده&zwnj;اش چهار به سه است؛ [۱۹] یا مثلث&zwnj;هایی متساوی&zwnj;الساقین که ارتفاعش مساوی، یا دو یا هشت برابر&nbsp;قاعده&zwnj;اش &zwnj;است؛ یا رایج&zwnj;ترین آنها که مثلثی متساوی&zwnj;الساقین است با نسبت ارتفاع به قاعدۀ ۵ به ۸، یعنی نسبت تقریبی بخش طلایی.</p>
<p style="text-align: justify;">معماران مصری بر مبنای نظام پیمون&zwnj;ها و ترکیب دو یا چند شکل&zwnj; هندسیْ پلان و طرح کلی نمای همۀ بخش&zwnj;های بناهای مورد نظر را مهیا می&zwnj;کردند. ارائۀ پرسپکتیوی بنا به معنای امروزی وجود نداشت. احتمالاً برای نشان دادن صورت کلی ساختمان از تصویرهایی همچون تصویرهای رایج بناها در هنرهای تصویری استفاده می&zwnj;کردند. این تصویرها به جای ترکیب&zwnj;&zwnj;بندی&zwnj;های دقیق پرسپکتیویْ صورت ذهنی بنا را نشان می&zwnj;داد، و به جای ثبت طرح واقعی بنا طرح&zwnj;واره&zwnj;ای از بنا را به تصویر می&zwnj;کشید. برای مثال، بر جبهۀ جلوی کاخ امارنه [۲۰] در حکاکی روی دیوار چنین طرح&zwnj;واره&zwnj;هایی دیده می&zwnj;شود. این حکاکی صحنه&zwnj;های شاخص بنا را از زاویۀ دید داخلی یکی پس از دیگری نشان می&zwnj;دهد، همان&zwnj;طور که این صحنه&zwnj;ها در واقعیت بنا را می&zwnj;سازند و&nbsp;در امتداد محوری طولی نسبت به هستۀ اولیۀ بنا قرار می&zwnj;گیرند و دیده می&zwnj;شوند. پایین&zwnj;ترین نگاره سه دروازۀ حیاط بیرونی را نشان می&zwnj;دهد؛ نگارۀ بعدی نمای اصلی کاخ را به تصویر می&zwnj;کشد که سردر تالار گردهمایی در میان آن است و با رواق&zwnj;هایی در برگرفته شده است؛ نگارۀ سوم دید داخلی تالار گردهمایی (که ظاهراً برای مهمانی&zwnj;ها بوده است) و راهروهای جانبی&zwnj;اش را نشان می&zwnj;دهد؛ سپس چندین نمونه از راهروها و فضاهای خدماتی را به تصویر می&zwnj;کشد؛ و در بالاترین نقطه، که دورترین نقطه است، خزانه و خوابگاه پادشاه را نشان می&zwnj;دهد که روی بامش ساز و کار&zwnj; تهویه هوا دارد. روشن است که [۲۱] این نگاره&zwnj;ها در پی خلق اثری هنری با جلوه&zwnj;های بصری از کاخ نیست، چون در آن صورت ممکن بود تنها یک نقطۀ خاص از کاخ را به تصویر بکشد. این نقش&zwnj;ها مشخصه&zwnj;های اساسی را در بردارد که طرح کلی از کاخ را روشن می&zwnj;کند؛ نه اینکه جزئیات خاصی مثل تعداد اتاق&zwnj;ها و محل قرار گرفتن ستون&zwnj;ها و غیره را مشخص کند.&nbsp;</p>
<p style="text-align: justify;">بعد از تمام شدن طراحی نوبت آن است که طرح روی زمین منتقل شود. این کار را با استفاده از ابزاری به نام شبکۀ نقشه&zwnj;کشی [۲۲] انجام می&zwnj;دادند. این واژه در اصل از منظر واژه&zwnj;شناسی با فعل &laquo; کشیدن و طرح&zwnj;ریزی کردن&raquo; و اسم &laquo;ریسمان [۲۳]&raquo; نسبت دارد. به نظر می&zwnj;رسد که در این روش برای مشخص کردن خط&zwnj;های بیرونی بنا و محور&zwnj;های اصلی روی زمین میخ&zwnj;هایی می&zwnj;کوبیدند و ریسمان&zwnj;کشی می&zwnj;کردند. طول ساختمان از پیش تعیین شده بود و بر همان اساس طرح&zwnj;ریزی می&zwnj;شد؛ عرض هم بر اساس اصول از پیش تعیین شده در نسبت با طول مشخص می&zwnj;شد. یادداشت دندرا شرح می&zwnj;دهد که &laquo;طول بنا همان چیزی است که باید باشد&raquo;، &laquo;عرض آن طبق فرمول به دست می&zwnj;آید و این اصول در کار عالی است[؟]&raquo;. نخستین مرحلۀ طرح&zwnj;ریزی نقشه روی زمین مراسمی رسمی بود که به سرپرستی شاه برگزار می&zwnj;شد و الهه سشات بر آن نظارت می&zwnj;کرد. جزئیات طرح زیر نظر معمار و بر اساس نقشه&zwnj;های مربوط به کارگران کامل می&zwnj;شد. ابزار اصلی در این روش ریسمانی بود که دوازده گره به فاصله&zwnj;های مساوی روی آن بود. این ریسمان رسم زاویۀ راست&zwnj;گوشه یا خط منحنی به هم پیوسته&zwnj;ای را ممکن می&zwnj;کرد. در این راستا مجسمه&zwnj;ای از سنموت داریم که چنین ریسمانی را منظم تا زده است و در دست دارد. [۲۴] همچنین این وسیله نشانی قانونی نقشه&zwnj;برداران زمین بود، کسانی که زمین&zwnj;ها را اندازه می&zwnj;گرفتند و نقشۀ آن را می&zwnj;کشیدند و لوح سنگی رسمی حدود زمین را مهر می&zwnj;زدند؛ وحمل این ابزار جرمی سنگین بود.</p>
<p style="text-align: justify;">پس از انتقال نقشه بر زمین، ساخت و ساز آغاز می&zwnj;شد. میزان مشارکت معمار در مهیا کردن و حمل مصالح ساختمانی و نظارت روزانه بر کار در محل ساختمان&zwnj;سازی مشخص نیست. عبارت &laquo;ناظر ساخت&raquo; [که در برخی کتیبه&zwnj;ها معماران خود را با آن معرفی کرده&zwnj;اند،] نشان&zwnj;دهندۀ نظارت مستقیم معمار بر کار است. روشن است که در هر کاری سرکارگرانی حضور داشتند که صدها بنا، سنگ&zwnj;تراش، گچ&zwnj;کار، نقاش، و غیره را هدایت کنند تا کارشان به سامان برسد، ولی معمار &laquo;سرپرستِ سرکارگران&raquo; بود؛ چنان&zwnj;که اینی [۲۵]، سرپرست ساخت&zwnj; و ساز&zwnj;ها در چندین دوره از پادشاهان سلسلۀ هیجدهم در کرنک، برای وصف خودش در مقبره&zwnj;اش از این عبارت؛ یعنی &laquo;سرپرست سرکارگران [۲۶]&raquo;، استفاده کرده است. و سلسلۀ بیست و دوم&nbsp;از معمار هارمساف [۲۷] &nbsp;به دلیل کار تمام&zwnj;وقت و بی&zwnj;وقفه در &laquo;ساختن ساختمان [شاه&zwnj;تیر بزرگ باستیت در کرنک]&raquo; تقدیر می&zwnj;کردند.</p>
<p style="text-align: justify;">این آن چیزی است که می&zwnj;توانیم بر اساس شواهد محدودمان دربارۀ پیشۀ معماری در مصر قدیم گردآوری کنیم. شواهدی همچون کتیبه&zwnj;های موجود در مقبره&zwnj;ها، متون و نوشته&zwnj;ها، دست&zwnj;ساخته&zwnj;ها، تصویر&zwnj;ها، و آثار هنری و معماری دیگر، نقاشی&zwnj;هایی شبیه پاپیروس&zwnj; تورین، و البته آنچه از بنا&zwnj;ها بر جای مانده است.</p>
<p style="text-align: justify;">&nbsp;</p>
</div>
</div>
<div dir="ltr" style="text-align: justify; padding-left: 80px;"><span style="font-size: 10pt;">1. THE ARCHITECT</span></div>
<div dir="ltr" style="text-align: justify; padding-left: 80px;"><span style="font-size: 10pt;">2. Herbert Muschamp</span></div>
<div dir="ltr" style="text-align: justify; padding-left: 80px;"><span style="font-size: 10pt;">3. Muschamp, Herbert. File under Architecture. Cambridge, 1974</span></div>
<div style="text-align: justify; padding-right: 80px;"><span style="font-size: 10pt;">۴. موشامپ، ص۱.</span></div>
<div dir="ltr" style="text-align: justify; padding-left: 80px;"><span style="font-size: 10pt;">5. Imhotep</span></div>
<div style="text-align: justify; padding-right: 80px;"><span style="font-size: 10pt;">۶. مصطبه جایگاه&zwnj;های متعارف تدفین مردگان در مصر آغازین بود</span></div>
<div dir="ltr" style="text-align: justify; padding-left: 80px;"><span style="font-size: 10pt;">7. Daedalus</span></div>
<div style="text-align: justify; padding-right: 80px;"><span style="font-size: 10pt;">۸. ص۴</span></div>
<div style="text-align: justify; padding-right: 80px;"><span style="font-size: 10pt;">۹. ص۵</span></div>
<div style="text-align: justify; padding-right: 80px;"><span style="font-size: 10pt;">۱۰. دودمان بطلمیوسی یا بطالسه دومانی یونانی بود. این دودمان از ۳۰۵ تا ۳۰ پیش از میلاد نزدیک به سیصد سال برمصر باستان فرمان راندند.</span></div>
<div style="text-align: justify; padding-right: 80px;"><span style="font-size: 10pt;">۱۱. ص۶</span></div>
<div style="text-align: justify; padding-right: 80px;"><span style="font-size: 10pt;">۱۲. نوعی معبد مصری است که غالباً هم&zwnj;جوار و پیوسته با آرامگاه سلطنتی بوده و مراسم تشییع و خاک&zwnj;سپاری فرعون در آنجا انجام می&zwnj;شد.</span></div>
<div style="text-align: justify; padding-right: 80px;"><span style="font-size: 10pt;">۱۳. به گفتۀ نویسنده در یونان اُستراکا (ostraka) نام داشت.</span></div>
<div dir="ltr" style="text-align: justify; padding-left: 80px;"><span style="font-size: 10pt;">14. palm</span></div>
<div dir="ltr" style="text-align: justify; padding-left: 80px;"><span style="font-size: 10pt;">15. digit</span></div>
<div style="text-align: justify; padding-right: 80px;"><span style="font-size: 10pt;">۱۶. تصویر شمارۀ ۱</span></div>
<div dir="ltr" style="text-align: justify; padding-left: 80px;"><span style="font-size: 10pt;">17. mise au carreau</span></div>
<div dir="ltr" style="text-align: justify; padding-left: 80px;"><span style="font-size: 10pt;">18. A. Badawy</span></div>
<div style="text-align: justify; padding-right: 80px;"><span style="font-size: 10pt;">۱۹. ص۹</span></div>
<div dir="ltr" style="text-align: justify; padding-left: 80px;"><span style="font-size: 10pt;">20. Amarna</span></div>
<div style="text-align: justify; padding-right: 80px;"><span style="font-size: 10pt;">۲۱. ص۱۰</span></div>
<div style="text-align: justify; padding-right: 80px;"><span style="font-size: 10pt;">۲۲. برگردان بدوی&nbsp;</span></div>
<div dir="ltr" style="text-align: justify; padding-left: 80px;"><span style="font-size: 10pt;">23. cord</span></div>
<div style="text-align: justify; padding-right: 80px;"><span style="font-size: 10pt;">۲۴. تصویر ۳</span></div>
<div style="text-align: justify; padding-right: 80px;"><span style="font-size: 10pt;">۲۵.</span></div>
<div dir="ltr" style="text-align: justify; padding-left: 80px;">&nbsp;</div>
<div dir="ltr" style="text-align: justify; padding-left: 80px;"><span style="font-size: 10pt;">26. foreman of foremen</span></div>
<div dir="ltr" style="text-align: justify; padding-left: 80px;"><span style="font-size: 10pt;">27. Haremsaf</span></div>
<div dir="ltr" style="text-align: justify; padding-left: 80px;">&nbsp;</div>
<div dir="ltr" style="text-align: justify; padding-left: 80px;">&nbsp;</div>
<div dir="ltr" style="text-align: justify; padding-left: 80px;">&nbsp;</div>
<div dir="ltr" style="text-align: justify; padding-left: 80px;">&nbsp;</div>