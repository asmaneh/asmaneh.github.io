--- 
title: "همه‌گیری جهانی کرونا، ریچارد فاینمن و آیندۀ معماری" 
authors: asmaneh 
types: blog 
featured: false
featureImg: "/assets/img/posts/EaYqF.jpg" 
slug: EaYqF 
gallery: 
- image_path: "/assets/img/posts/EaYqF.jpg" 
  title: "همه‌گیری جهانی کرونا، ریچارد فاینمن و آیندۀ معماری" 
- image_path: "/assets/img/posts/EaYqF-1.jpg" 
  title: "این هم عکسی از آقای فاینمن برای حظ بصر" 
 
--- 
<div>
<div>
<p>گاهی آدم عنوانی برای نوشته&zwnj;اش انتخاب می&zwnj;کند که کمابیش گویای محتوای نوشته&zwnj;اش باشد و مخاطبان احتمالی بتوانند به راحتی تصمیم بگیرند که نوشته را بخوانند یا نه؛ گاهی آدم عنوانی انتخاب می&zwnj;کند که پرسش&zwnj;برانگیز باشد و باعث شود دیگران از سر فضولی نوشته را بخوانند؛ گاهی هم آدم عنوانی را انتخاب می&zwnj;کند که اگر خودش جای مخاطب بود هرگز چنین نوشته&zwnj;ای را نمی&zwnj;خواند؛ من در این نوشته کار سوم را کردم و کاملاً هم مطمئن نیستم چرا، فقط به یک حس درونی برای این عنوان اعتماد کردم.</p>
<p>در این مدتی که همۀ جهان درگیر ویروس کروناست به جز آنهایی که کارشان مستقیماً مربوط به این ویروس و تبعات مختلفش است همۀ آدم&zwnj;های دیگر هم دست&zwnj;کم یک بار جایی، در یکی از شبکه&zwnj;های اجتماعی، هر جایی که به نظرشان گوش شنوایی بوده، از دید خودشان و معمولاً حرفه&zwnj;شان نظری دربارۀ ویروس و کلمۀ اعصاب&zwnj;خردکن جهان پساکرونا داده&zwnj;اند. معمارها هم که اصولاً چون از ترم اولی که وارد دانشگاه شده&zwnj;اند در گوششان خوانده&zwnj;اند که معماری زندگی است و معماری فلان است و بهمان است و معماری رد زمان است بر فضا و معماری ظرف است و معمار کارش فقط طراحی چیز بی&zwnj;جان نیست و معمار خیلی مهم است و اصلاً معمار و معماری اگر نباشد دنیا از دست می&zwnj;رود و یک عالم چیزهای مشابه این را شنیده&zwnj;اند و کاملاً باورشان شده که گونۀ برتری از انسان&zwnj;ها هستند شروع کرده&zwnj;اند به نظر دادن و مسابقه برای اینکه کی زودتر دربارۀ معماری در جهان پساکرونا نظر می&zwnj;دهد و نظر کی جالب&zwnj;تر/ جنجالی&zwnj;تر/ شگفت&zwnj;آورتر/ عملی&zwnj;تر و &laquo;تر&raquo;های دیگر است. من هم فکر کردم نباید از این قافله عقب بیفتم، چون اصولاً آدمیزاد دوست ندارد از چیزی عقب بیفتد دیگر چه برسد به آدمیزادی که پرحرف و پرنویس و فضول هم هست؛ این میل را در عنوان نوشته تخلیه کردم و حالا من هم دست&zwnj;کم یک نظر مشعشع، حالا در نهایت به اندازۀ یک عنوان، دربارۀ کرونا و همه&zwnj;گیری و این چیزها دارم. اگر تا اینجای نوشته چیز دندان&zwnj;گیری متناسب با عنوان گیرتان نیامده از اینجا به بعد هم چیزی گیرتان نمی&zwnj;آید و می&zwnj;توانید همین&zwnj;جا خواندن را متوقف کنید؛ من چراغ&zwnj;ها را خاموش می&zwnj;کنم تا هر کس خواست برود ... البته نه که آدم مهمی باشم، فقط برای تأثیر دراماتیک ...</p>
<p>...</p>
<p>بسیار خوب، می&zwnj;رویم سر اصل مطلب.&nbsp; نمی&zwnj;دانم ریچارد فاینمن را می&zwnj;شناسید یا نه، من در حد اسم، از سریال&zwnj;هایی که می&zwnj;بینم، می&zwnj;شناختمش؛ اما مثلاً نمی&zwnj;دانستم از کسانی بوده که در کار بمب اتم درگیر بوده یا مثلاً کَلْتِک (CalTech) ازش دعوت کرده تا شرح دروس فیزیک را در آن دانشگاه کلاً زیرورو کند تا متقاضیان فیزیک خواندن زیاد شود؛ البته می&zwnj;دانستم که فیزیکدان بوده و همین امروز فهمیدم خیلی هم خوش&zwnj;تیپ بوده. حالا شما هم کمابیش شناختیدش و برای اطلاعات بیشتر می&zwnj;توانید به ویکی&zwnj;پدیا مراجعه کنید. فاینمن این تحول را این&zwnj;طور شروع کرده که گفته یک بار آن برنامه&zwnj;&zwnj;ای را که در ذهنش است در دانشگاه اجرا می&zwnj;کند و بعد دیگر بقیه باید کار را دست بگیرند (همین&zwnj;طوری علاقه&zwnj;ام به فاینمن دارد بیشتر و بیشتر می&zwnj;شود!)؛ در اولین سمیناری که برای این رشتۀ فیزیک جدید می&zwnj;دهد، به جای اینکه به رسم قبل دربارۀ تاریخ فیزیک حرف بزند، چیزی که باعث می&zwnj;شده خیلی&zwnj;ها از فیزیک فراری باشند، سؤالی مي&zwnj;پرسد که مضمونش این است:</p>
<p>اگر در یک فاجعۀ عظیم کل دانش علمی از بین برود و فقط یک جمله به نسل بعدی موجودات، به آنهایی که بعد از ما [نابودشدگان] مي&zwnj;آیند برسد، چه جمله&zwnj;ای می&zwnj;تواند بیشترین اطلاعات را در کمترین تعداد کلمات برساند؟</p>
<p>امروز داشتم به پادکستی گوش مي&zwnj;کردم که دربارۀ همین موضوع بود، فاینمن خودش به این سؤال جواب می&zwnj;دهد و در آن پادکست جواب فاینمن را هم شنیدم، بعد از آن رفته بودند و از آدم&zwnj;های مختلفی همین سؤال را پرسیده بودند. از نویسنده&zwnj;ها، نوازندگان، نقاشان، زیست&zwnj;شناسان و اهل حرفه&zwnj;های مختلف دیگر و بخشی از جواب&zwnj;ها را هم پخش کردند. من به این فکر افتادم که اگر این سؤال را از معماران بپرسیم، یا از مورخان معماری، از همین ماها، چه جواب&zwnj;هایی برایش خواهیم داشت. معمارهایی که دربارۀ همه چیز نظری دارند قطعاً دربارۀ این هم نظرات زیادی دارند؛ اما اینکه واقعاً بتوانند در یک جملۀ کوتاه چیزی را به موجودات بعدی منتقل کنند مسئلۀ دیگری است. تازه در پرسیدن این سؤال از معماران همان خودشیفتگی نهادینۀ معمارانه هم هست، اینکه اصولاً معماران آنقدر اهمیت دارند و کارشان چنان در جهان مؤثر است که حرف آنها مي&zwnj;تواند پیکی از گذشته&zwnj;ای ازدست&zwnj;رفته برای موجوداتی دیگر باشد. در همۀ نظرات مشعشعی که معماران دربارۀ جهان پساکرونا می&zwnj;دهند هم همین خودشیفتگی وجود دارد؛ ولی آیا واقعاً معماری این&zwnj;قدر مهم است؟ اینها همه برای من سؤال است و در بیکاری و کسالت این روزها به این سؤال&zwnj;ها و بیهودگی کاری که مي&zwnj;کنم بارها فکر کرده&zwnj;ام. حتی می&zwnj;شود از فاینمن پرسید: موجودات بعدی چه نیازی به دانش ما دارند؟</p>
<p>خیلی دوست دارم جواب&zwnj;های مختلف معماران و مورخان معماری به این سؤال فاینمن را بدانم، هم این سؤال هم سؤال&zwnj;های دیگر؛ البته در کل خیلی هم مهم نیست، نه ما آنقدرها مهم&zwnj;ایم نه کارهایی که می&zwnj;کنیم نه همۀ این تأملات شبه&zwnj;فلسفی که باعث می&zwnj;شود فکر کنیم خیلی متفاوت می&zwnj;اندیشیم و با وسط انداختن این سؤال نشان دادیم که خیلی خلاقیم!</p>
<p>راستی، جواب فاینمن این بود:</p>
<p>فرضیۀ اتمی (یا هر چیز دیگری که اسمش را بگذارید)؛ اینکه همه چیز از اتم ساخته شده، چیزهای کوچکی که تکان مي&zwnj;خورند و وقتی کمی از هم دور می&zwnj;شوند همدیگر را جذب می&zwnj;کنند؛ اما وقتی به زور بخواهیم کنار هم نگهشان داریم هم را دفع می&zwnj;کنند.</p>
<p>&nbsp;</p>
</div>
</div>
<div dir="ltr">1. Richard Feynman</div>
<div dir="ltr">2. If, in some cataclysm, all of scientific knowledge were to be destroyed, and only one sentence passed on to the next generation of creatures, what statement would contain the most information in the fewest words? I believe it is the atomic hypothesis (or the atomic fact, or whatever you wish to call it) that all things are made of atoms &mdash; little particles that move around in perpetual motion, attracting each other when they are a little distance apart, but repelling upon being squeezed into one another. In that one sentence, you will see, there is an enormous amount of information about the world, if just a little imagination and thinking are applied.</div>
<div dir="ltr">
<p>volume I; lecture 1, "Atoms in Motion"; section 1-2, "Matter is made of atoms"; p. 1-2</p>
</div>
<div dir="ltr">3. Radiolab - The Cataclysm Sentence</div>