--- 
title: "کمیتۀ اعتلای معماری ایران" 
authors: saboori 
types: blog 
tags: معماری,معماری ایران,نگار صبوری,تاریخ معماری,آسمانه,مطالعات معماری ایران,اعتلای معماری 
featured: false
slug: zUvAn 
excerpt: "سوم تیر ۱۳۹۷ وزارتِ راه و شهرسازی نامه‌ایی به انجمن صنفی مهندسان معمار و شهرساز و نهادهایی دیگر فرستاده بود با موضوعِ «تشکیلِ کمیتۀ اعتلای معماری ایران». در این نامه وزراتخانه از انجمن درخواست کرده بود برای این کار نمایندۀ آگاهی با تخصصِ معماری معرفی کند. شاید وزارتخانه «تشکیلِ کمیتۀ اعتلای معماری ایران» را درمانی برای اوضاعِ نابسامانِ معماری قلمداد کرده بود. " 
--- 
<p style="text-align: justify;">چو تیره شود مرد را روزگار/ همه آن کند که&zwnj;اش نیاید به کار</p>
<p style="text-align: justify;">&nbsp;</p>
<p style="text-align: justify;">سوم تیر ۱۳۹۷ وزارتِ راه و شهرسازی نامه&zwnj;ایی به انجمن صنفی مهندسان معمار و شهرساز و نهادهایی دیگر فرستاده بود با موضوعِ &laquo;تشکیلِ کمیتۀ اعتلای معماری ایران&raquo;. در این نامه وزراتخانه از انجمن درخواست کرده بود برای این کار نمایندۀ آگاهی با تخصصِ معماری معرفی کند. شاید وزارتخانه &laquo;تشکیلِ کمیتۀ اعتلای معماری ایران&raquo; را درمانی برای اوضاعِ نابسامانِ معماری قلمداد کرده بود. اما پیش از آنکه چنین کمیته&zwnj;ای تشکیل دهد باید می&zwnj;پرسید: آیا این درمانی برای آن درد است؛ آیا وزارتخانه از پسِ چنین کاری برمی&zwnj;آید؛ چنین حرکتی ناگزیر جریانی فرمایشی نخواهد ساخت؛ آیا کمیته&zwnj;ها و جلسات برای تأمل دربارۀ این موضوع کفایت می&zwnj;کنند. برای آنکه راهِ بحث باز بماند لحظاتی پاسخ&zwnj;های بدبینانه به این پرسش&zwnj;ها را کنار می&zwnj;گذاریم. این چنین این اقدامِ وزارتخانه را راهی برای تزکیه و تطهیر نخواهیم دانست. یا گمان نخواهیم کرد که این مجالی است برای سخن گفتنِ پیاپی دربارۀ فاجعه&zwnj;ای چندان که مهابتِ آن از دست رود. اما برای آنکه به طریقِ تأمل نزدیک&zwnj;تر شویم باید پرسش&zwnj;های آشکارِ نخست را هم خاموش نگاه داریم. تا مگر به پرسشی پی&zwnj; ببریم که بنیانِ چنین پرسش&zwnj;هایی است.<br />اگر در صورتِ موضوع تأمل کنیم آشکار می&zwnj;شود که پرسشِ اصلی ریشه در همان مفهومِ &laquo;اعتلای معماری&raquo; دارد. برای آنکه اعتلای معماری معنایی داشته باشد باید نخست معماری&zwnj;ای باشد که بتوان آن را بهتر کرد. بسیاری خواهند گفت معماری&zwnj;ای برجای نمانده و درست&zwnj;تر خواهد بود که از احیای معماری سخن بگوییم. اما اگر در این بمانیم ظرافتِ مشکل را در نخواهیم یافت. این فرضِ نخست راهنمای ماست به فرضی دیگر: حتی اگر معماری&zwnj;ای داشته باشیم باید معماری را از جنسی بدانیم که مراتب و درجاتی دارد. معماری در هر مرتبه&zwnj;ای که باشد، خوبتر یا بدتر، باز هم معماری است. به این معنا معماری را ساختمانی دانسته&zwnj;ایم با ارزش&zwnj;های اضافی. زمانی که ساختمان این ارزش&zwnj;ها را کسب کند از حدِ ساختمان بودنِ خود فراتر می&zwnj;رود و به مرتبۀ معماری وارد می&zwnj;شود. اما آیا معماری چنین چیزی است. اینجا می&zwnj;توان از نتیجه&zwnj;ای که هایدگر در سرآغازِ اثر هنری گرفته بهره جست. اثرِ هنری چیزی که ارزشی اضافه (ارزشی زیبایی&zwnj;شناختی) دارد نیست. چیز بودنِ اثر بر اثر بودنِ آن استوار است. ساختمان بودنِ معماری استوار به این است که معماری است. درست همین خواستِ تشکیلِ چنین کمیته&zwnj;ای آشکار می&zwnj;کند که ما معماری را چیزی می&zwnj;دانیم که می&zwnj;تواند با ساختمان همراه شود یا نه. در این کارگاهِ ساختمانیِ کلان همین منظر است که تحققِ معماری را ناممکن می&zwnj;کند. همین ممکن دانستنِ اعتلای معماری.</p>