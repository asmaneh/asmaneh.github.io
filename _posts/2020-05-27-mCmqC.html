--- 
title: "خارقِ عادت" 
authors: smohseni 
types: blog 
featured: false
slug: mCmqC 
--- 
<p>آدمیزاد معمولاً&nbsp; به چیزی واکنش نشان می&zwnj;دهد یا چیزی توجهش را جلب می&zwnj;کند که آن چیز &laquo;خارق عادت&raquo; باشد؛ مثلاً خبر اینکه پدری سر دختر نوجوانش را در خواب با داس ببرد. یکی از معنی&zwnj;های خارق در لغت&zwnj;نامۀ دهخدا ازهم&zwnj;درنده و پاره&zwnj;کننده است. این کلمه و ترکیبش را با عادت اولین بار در کتاب دینی شناختم، توصیفی دربارۀ معجزات پیامبران؛ اما فقط معجزۀ یک پیامبر خارق عادت نیست، دخترکشی هم برای خیلی از ما (که یا ساکنان شهرهای بزرگ و مرکزی ایرانیم یا چشم&zwnj;وگوش&zwnj;بسته به اخبار و حقایق جامعه) چیزی است خارق عادت. چیزهای خارق عادت کارشان این است که در ما واکنشی متفاوت با حال معمولمان برانگیزند، شگفت&zwnj;زده بشویم، شاد بشویم، خشمگین بشویم، دردمان بگیرد و شاید دادی بزنیم. ماجرای رومینا هم از همین دسته است، آن داس چنان عادتمان به دیدن خشونت&zwnj;های ریز و درشت علیه زنان را از هم دریده است که کمابیش همه دردمان گرفته و دادمان در آمده است.</p>
<p>گفتن دربارۀ خارقان عادت کار راحتی است، موجی هم هست و می&zwnj;شود راحت سوارش شد و راند؛ گفتن از خود عادت است که سخت است و انرژی می&zwnj;برد و باید بارها و بارها تکرارش کرد و مدام با ناشنیده&zwnj;شدن مواجه شد و مدام برچسب خشمگین بودن و ترسناک بودن و زیادی حساس بودن را تحمل کرد و باز هم گفت. این نوشته تا اینجا ربطی به تاریخ هنر و معماری نداشت و شاید انتشارش در اینجا هم نابجا به نظر بیاید؛ اما به نظر من خیلی هم مربوط است و می&zwnj;خواهد دربارۀ قسمت دوم عبارت خارق عادت بگوید.&nbsp;</p>
<p>در نیمسال اول این سال تحصیلی، در همان پاییز و زمستان عجیبی که از سرگذراندیم، شانس این را داشتم که با آقای دکتر قیومی در کلاس آداب نوشتن دربارۀ معماری برای دانشجویان ورودی ۹۸ مطالعات معماری ایران همراه باشم. نسبت بین زنان و مردان در این کلاس کمابیش برابر بود اما بروزی که زنان نسبت به مردان داشتند اصلاً قابل مقایسه نبود. در همان روز برفی آبان ما در کلاس بحثی جمعی داشتیم و چیزی توجهم را جلب کرد؛ مردان در بحث صدایشان را می&zwnj;بردند بالا، نوبت حرف زدن را از زنان می&zwnj;گرفتند و با اعتمادبه&zwnj;نفس بیشتری حرف می&zwnj;زدند. زنان نوبت را به دوستان مردشان می&zwnj;دادند، با شک حرف می&zwnj;زدند و صدایشان موقع گفتن نظرشان پایین بود. این تفاوت برای من چنان پررنگ بود که بحث را قطع کردم تا همین را تذکر بدهم، اینکه همه باید در بحث حق حرف زدن داشته باشند و مردان باید بتوانند خلاف عادتی که در دست&zwnj;کم بیست&zwnj;وچندسال درشان نهادینه شده عمل کنند و وقتی زنی حرف می&zwnj;زند سکوت کنند، نوبت حرف زدن دوستان زنشان را نگیرند و با صدای بلندتر حرف زنان را قطع نکنند. این تذکر کمابیش، دست&zwnj;کم در همان روز و همان بحث، مؤثر بود. فرض این است که خیلی از رفتارهای سرکوب&zwnj;کننده&zwnj;ای که از مردان اطرافمان (و گاهی زنان) سر می&zwnj;زند فقط زادۀ عادت است و نه قصد مغرضانه&zwnj;ای برای سرکوب کردن. عادت را باید اول دید و شناخت و بعد سعی کرد آن را تغییر داد، چیزی که در گفتگو دربارۀ حقوق زنان خیلی وقت&zwnj;ها نادیده گرفته می&zwnj;شود و باعث می&zwnj;شود طرف زن ماجرا (و گاهی مرد) کلی برچسب بخورد. همان روزها، فردای&nbsp;روز جهانی مبارزه با خشونت علیه زنان، در گروه دانشجویان و دانش&zwnj;آموختگان و استادان مطالعات معماری دانشگاه شهید بهشتی چیزی دربارۀ این &laquo;عادت&raquo; در محیط&zwnj;های دانشگاهی نوشتم. حالا که داس یک پدر خارق عادت شده و توجه زیادی به این موضوع جلب شده دوست دارم دوباره آن نوشته را، این&zwnj;بار اینجا، منتشر کنم و خصوصاً از همۀ مردانی که می&zwnj;خوانندش و تصویر پدری که سر دخترش را بریده دردی را جایی در وجودشان بیدار کرده بخواهم به آن چیزهای دیگری توجه کنند که عادت کرده&zwnj;اند ببینند و زندگی هرروزۀ زنان اطرافشان، دست&zwnj;کم در دانشگاه، است.</p>
<p>&nbsp;***</p>
<p style="padding-right: 40px;">دیروز روز جهانی مبارزه با خشونت علیه زنان (International Day for the Elimination of Violence against Women) بود و فکر کردم این را بهانه&zwnj;ای کنم برای نوشتن؛ البته که ممکن است به نظر برسد با وجود اینهمه خشونتی که این روزها اطرافمان می&zwnj;بینیم گفتن از اینها از سر شکم&zwnj;سیری است که به نظر من اینطور نیست. چیزهایی هست که باید درباره&zwnj;شان گفت؛ حتی اگر برای گوینده&zwnj;اش هزینه&zwnj;های مختلفی داشته باشد.</p>
<p style="padding-right: 40px;">خیلی&zwnj; وقت&zwnj;ها یادمان می&zwnj;رود که اگر هدف مستقیم بعضی از انواع تبعیض (Discrimination) و سرکوب (Oppression) نیستیم نباید فراموش کنیم که همین جا بغل دستمان کسی هست که سرکوب بخشی از زندگی روزانه&zwnj;اش است؛ مثل این است که خیلی حساب&zwnj;گرانه با خودمان سبک سنگین می&zwnj;کنیم که بسیار خوب! من در موارد آ و ب هدف تبعیض و سرکوب هستم؛ اما در مورد ج نه، بهتر است که همان مورد ج را بچسبم و از همۀ حقوقی که به واسطۀ آن برایم فراهم شده استفاده کنم، اگر هم این وسط خودآگاه یا ناخودآگاه با استفاده از این قدرتی که دارم کسانی را سرکوب کردم ایرادی ندارد، من هم طعم سرکوب را چشیده&zwnj;ام و جای دیگری و در مورد دیگری سرکوب می&zwnj;شوم، نمی&zwnj;شود که وقتی خودم قربانی سرکوب دیگری هستم انرژی&zwnj;ام را صرف این کنم که مراقب رفتار و گفتارم باشم تا مبادا به تبعیض دامن نزنم و کسانی را سرکوب نکنم، پس کی خودم از زندگی&zwnj;ام لذت ببرم؟ به هر حال داریم در این جهان و این فرهنگ زندگی می&zwnj;کنیم و بهتر است کلاه خودمان را بچسبیم، به&zwnj;مرور چیزها تغییر می&zwnj;کند و لازم نیست من تلاشی در راستای این تغییر بکنم!</p>
<p style="padding-right: 40px;">حالا فرض کنید شما کسی هستید که اینطور فکر نمی&zwnj;کنید و تلاشتان این است که همواره در مقابل آنچه نشانی از تبعیض و سرکوب دارد سکوت نکنید و دست&zwnj;کم این نکته را یادآوری کنید که فلان حرف تبعیض&zwnj;آمیز و سرکوب&zwnj;گر است؛ جمله&zwnj;های زیر فقط بخشی از چیزهایی است که از ذهنتان می&zwnj;گذرد، پیش از اینکه تصمیم بگیرید ساکت نمانید:</p>
<p style="padding-right: 80px;">آقای ایکس استاد من است و می&zwnj;دانم که از گفتن این جمله منظوری نداشت.&nbsp;&nbsp;<br />آقای ایکس همیشه اینطور فکر نمی&zwnj;کند، من که آقای ایکس را می&zwnj;شناسم نباید به این یک بار/ چند بار اعتراضی بکنم.<br />من با بقیۀ زنان فرق دارم، آقای ایکس خودش این را اعتراف کرد، کلیشه&zwnj;هایی که دربارۀ زنان به کار می&zwnj;بَرَد دربارۀ من صادق نیست. نباید از شنیدن آنها ناراحت بشوم.<br />دیگران می&zwnj;گویند من آدم باهوشی هستم و برای همین است که به این چیزها حساسم، باید به فکر خودم باشم و سعی کنم اینها را نادیده بگیرم، بقیه هم نادیده می&zwnj;گیرند و زندگی راحت&zwnj;تری دارند.<br />اگر اعتراض بکنم در این اعتراض تنها هستم و بقیۀ زنان از من حمایت نمی&zwnj;کنند؛ حتی اگر با من موافق باشند.<br />این چیزها مستقیماً من و زندگی&zwnj;ام را تحت تأثیر قرار نمی&zwnj;دهد، من شرایط خوبی دارم و باید سعی کنم مثل بقیه رفتار کنم در غیر این صورت این شرایط خوب را از دست می&zwnj;دهم.<br />اگر به آنچه می&zwnj;شنوم/ می&zwnj;بینم اعتراض کنم ممکن است موقعیت کاری یا تحصیلی خوبی را که دارم از دست بدهم، بهتر است تا وقتی برای خودم مشکلی ایجاد نکرده اعتراضی نکنم.<br />اگر به آنچه می&zwnj;شنوم اعتراض کنم آدمی خشمگین و بی&zwnj;منطق به نظر می&zwnj;رسم و این برای وجهۀ اجتماعی من خوب نیست.</p>
<p style="padding-right: 80px;">خانم ایکس می&zwnj;گوید به جای تمرکز روی کار و درس باید اهمیت را روی &laquo;زندگی&zwnj;ام&raquo; بگذارم؛ چون زندگی برای یک زن جدا از کار و درس است.&nbsp;<br />اگر آدمی خشمگین و بی&zwnj;منطق به نظر برسم حرف&zwnj;های منطقی دیگرم در موضوعات دیگر هم در نظر همکاران و هم&zwnj;کلاس&zwnj;هایم بی&zwnj;اعتبار خواهد شد.<br />باید صبر کنم تا خودم به موقعیت قدرت برسم و بعد دربارۀ این چیزها بگویم در غیر این صورت نه کسی حرفم را خواهد شنید و نه امکان پیشرفت خواهم داشت.</p>
<p style="padding-right: 80px;">خانم ایکس استادم است و خودش این تجربه&zwnj;ها را گذرانده که توصیه می&zwnj;کند آرام باشم و همه جا دادم درنیاید.&nbsp;<br />آقای ایکس در جمعی خصوصی از این حرف&zwnj;ها می&zwnj;زد و قصدش شوخی بود؛ اما باور شخصی&zwnj;اش این نیست، نباید مته به خشخاش بگذارم وگرنه دیگر کسی جرئت نمی&zwnj;کند من را در جمع&zwnj;های خصوصی راه بدهد.<br />آقای ایکس دوست من است/ آقای ایکس از من مسن&zwnj;تر است/ آقای ایکس از من بیشتر می&zwnj;داند/ آقای ایکس معلم من است/ آقای ایکس رئیس من است/ آقای ایکس مهمان است و ممکن است تا ماه&zwnj;ها دیگر نبینمش، بهتر است آنچه را که می&zwnj;شنوم نادیده بگیرم چون این چیزها مهم&zwnj;تر از تلاش برای برابری است.<br />آقای ایکس صدایش از من بلندتر است/ بم&zwnj;تر است، اگر چیزی بگویم و صدایش را بالا ببرد صدای من زیر و جیغ&zwnj;جیغو به نظر می&zwnj;رسد و دیگر کسی حرفم را نخواهد شنید.<br />این حرف&zwnj;ها در این سیاق کلیشه ندارد و نباید ساختارهای فرهنگی زبان را نادیده بگیرم و اعتراض کنم.<br />همیشه کسان دیگری هستند که کارشان این است که به این چیزها اعتراض کنند، من بهتر است به کار خودم برسم.<br />...</p>
<p>خیلی وقت&zwnj;ها به مورد دوم نرسیده به این نتیجه می&zwnj;رسیم که ساکت بمانیم؛ اما آیا واقعاً این تصمیم درستی است؟ بزرگترین تأثیری که حرف زدن دارد این است که اثر تماشاچی(Bystander Effect) را کم می&zwnj;کند. هر چه آدم&zwnj;های بیشتری تلاش کنند به تبعیض و ادبیاتی که در خدمت تبعیض است اعتراض کنند آدم&zwnj;های بیشتری از شاهدان خاموش وارد ماجرا می&zwnj;شوند؛ مجموعۀ این رفتارهاست که باعث می&zwnj;شود چیزهایی بالاخره تغییر کند.</p>
<p>بسیار پیش آمده که شنیده&zwnj;ایم در این دوره و به&zwnj;خصوص در این گروه حساسیت روی کلام زیاد است و به نظر می&zwnj;رسد استاندارد نوشتن بالاست و گاهی باعث می&zwnj;شود آدم&zwnj;ها از نوشتن پشیمان بشوند یا مجبور شوند بیشتر به کلماتی که استفاده می&zwnj;کنند فکر کنند. حساسیت دربارۀ کلمات فقط به کارهای عملی یا فضاهای علمی محدود نمی&zwnj;شود، حرف زدن و نوشتن باید برای همه هزینه داشته باشد و همه باید به اینکه از چه کلماتی استفاده می&zwnj;کنند حساس باشند، نمی&zwnj;شود که هزینۀ حرف زدن فقط محدود به کسانی باشد که هدف تبعیض و سرکوبند و از آنها انتظار می&zwnj;رود زنان ساکت و مؤدبی باشند. وقتی کسانی در همۀ عمرشان به اندازۀ گروه دیگر مورد تبعیض و سرکوب قرار نگرفته&zwnj;اند و تصوری از آن ندارند لازم است که آدم&zwnj;هایی باشند و نمونه&zwnj;های تبعیض و سرکوب را گوشزد کنند.</p>
<p><strong>میکرونابرابری&zwnj;ها (این عنوان را اولین بار Rowe &nbsp;در سال ۱۹۹۰ استفاده کرده است.)</strong></p>
<p>توجه به این موضوع کلید درک این است که چرا خیلی وقت&zwnj;ها زنان، خصوصاً در محیط&zwnj;های دانشگاهی، در برابر تبعیض و سرکوب سکوت می&zwnj;کنند. میکرونابرابری&zwnj;ها اتفاق&zwnj;های کوچکی&zwnj; است که بیشتر وقت&zwnj;ها اثباتشان سخت، از نظرْ پنهان و غیرعمدی است. بیشتر موراد تبعیض علیه زنان در محیط&zwnj;های دانشگاهی از همین جنس است و به همین خاطر توجه به این میکرونابرابری&zwnj;ها بخش مهمی از تلاش برای برابری جنسیتی در محیط&zwnj;های دانشگاهی را تشکیل می&zwnj;دهد. در مقیاس تک&zwnj;تک افراد این میکرونابرابری&zwnj;ها عزت نفس زنان را تحت تأثیر قرار می&zwnj;دهد و ممکن است باعث به حاشیه رانده&zwnj;شدنشان شود. این میکرونابرابری&zwnj;ها فرد &laquo;متفاوت&raquo; را کنار دیوار گرفتار می&zwnj;کند و باعث می&zwnj;شود رفتار و گفتارش تأثیر کمتری داشته باشد. در موراد زیادی وقتی از چنین نابرابری&zwnj;هایی حرف زده می&zwnj;شود رفتار عمومی این است که فرد را &laquo;حساس&raquo; بخوانند و آنچه او را سرکوب کرده است کم&zwnj;اهمیت و غیرواقعی جلوه بدهند. برخوردی که می&zwnj;تواند از چنین نتیجه&zwnj;ای جلوگیری کند این است که این میکرونابرابری&zwnj;ها را نه تک&zwnj;تک و مورد به مورد بلکه چون مجموعه&zwnj;ای از مصداق&zwnj;های تبعیض و سرکوب دید که تأثیرشان عظیم و مخرب است.</p>
<p>جانِ سکوت زنان در محیط&zwnj;های دانشگاهی عامل کارکرد همین میکرونابرابری&zwnj;هاست. فرهنگ عمومی دانشگاه&zwnj;ها متمایل به این است که همه را به یک قالب درآورد. هنجارهایی که تعیین می&zwnj;کند زنان &laquo;باید&raquo; چطور رفتار کنند تا جایی در این محیط&zwnj;ها داشته باشند فضایی را برای میکرونابرابری&zwnj;ها فراهم می&zwnj;کند و زنان را ناگزیر از جدل مدام دربارۀ نحوۀ رفتارشان. تناقض آزارنده اینجاست که سکوت زنان هم می&zwnj;تواند عامل پیشرفت شغلی&zwnj;شان باشد و هم مانعش؛ بنا به سیاق این سکوت ممکن است به کم&zwnj;توانی علمی و عملکردی تعبیر شود و در عین حال اگر زنی در مقابل تبعیض ساکت نباشد خشمگین و پرخاشگر به حساب می&zwnj;آید و این نیز عاملی منفی برای پیشرفت در محیط دانشگاهی است. نتیجۀ این تناقض و میکرونابرابری&zwnj;ها سرکوب مدام زنان است که یا آنها را از این محیط&zwnj;ها بیرون می&zwnj;راند یا همیشه نیروهای خسته&zwnj;ای در سطح متوسط سلسله&zwnj; مراتب دانشگاهی باقی می&zwnj;مانند.&nbsp;</p>
<p>در پایان اینکه تحمل برچسب&zwnj;ها و تندی&zwnj;ها و واکنش&zwnj;ها وقتی که کسی صدایش را بلند می&zwnj;کند و ساکت می&zwnj;ماند سخت است؛ اما ارزشش را دارد.</p>