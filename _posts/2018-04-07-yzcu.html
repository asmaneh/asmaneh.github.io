--- 
title: "تاریخ شفاهی استادکاران معمار معاصر (۲)" 
authors: safaeipour 
types: blog 
featured: false
slug: yzcu 
--- 
<p>استادکاران معمار معاصر، میراث&zwnj;دار بخشی از سنت&zwnj;های معماری هستند که بازشناسی و تحلیل آنها می&zwnj;تواند درک ما را نسبت به معماری تاریخی ایران ارتقا دهد. از این رو، رواست که با مراجعه به آثار این افراد، روش&zwnj;ها و فنونی که در طراحی، ساخت و مرمت آثار معماری به کار برده&zwnj;اند را ثبت، شناسایی و تحلیل کنیم. اما همان&zwnj;طور که در نوشتة پیشین ذکر شد، در آثار بیشتر پژوهشگران پیشین، این کار معمولاً با رویکردی تقلیل&zwnj;گرا انجام شده است. چنین پژوهش&zwnj;هایی، توجة عمدة خود را صرفاً به آثار ساخته یا مرمت شدة استادکاران معطوف داشته و نسبت به &laquo;خودِ معمار&raquo; و زمینه&zwnj;های تاریخی و انسانی که شکل&zwnj;دهندة آثار او بوده&zwnj;، غفلت کرده&zwnj;اند. بدین ترتیب این پژوهش&zwnj;ها، تصویری ناقص و گاه نادرست در مورد استادکاران معمار ارائه کرده&zwnj;اند. تصویری که در سایة پیش&zwnj;فرض&zwnj;های غیرعلمی، تعمیم&zwnj;های یک&zwnj;جانبه و شیفتگی&zwnj;های سوگیرانه شکل گرفته است.</p>
<p>برای رهایی از این رویکرد تقلیل&zwnj;گرا و این تصویر مخدوش، باید به &laquo;جهان ذهنی معمار&raquo; به عنوان متن اصلی تحقیق نگریست و آن را مطالعه کرد. در این میان، از بین حوزه&zwnj;های موضوعی مختلف، یکی از موضوعاتی که می&zwnj;تواند پایه و مایة شناخت عمیق&zwnj;تر استادکاران باشد، &laquo;مطالعه نظام معرفت معماری&raquo; آنهاست. منظور از این عبارت، بررسی مجموعه&zwnj;ای از مبانی، نگرش&zwnj;ها، مفاهیم و باورهایی است که بر کار استاد معمار اثر داشته و آن را شکل داده است. مطالعة این نظام به ما اجازه می&zwnj;دهد که در مرحلة اول، درک عمیق&zwnj;تری از عملِ معماری استادکاران داشته باشیم و در مرحله بعد، بتوانیم در مورد رابطة عمل آنها با سنت&zwnj;های معماری تاریخی ایران قضاوت کنیم.</p>
<p>بر این اساس، در نوشته&zwnj;های بعدی بریده&zwnj;هایی از گفته&zwnj;های استادکاران معمار معاصر که وجهی از وجوهِ نظام معرفت معماری آنها را بازنمایی می&zwnj;کند، مرور می&zwnj;کنیم. اما پیش از آن، لازم است بدانیم چنین اطلاعاتی، با چه روشی و طی چه فرآیندی به دست می&zwnj;آید و نتیجه چه نوع تعاملی با استادکاران است. آیا استادکاران معمار، اساساً در مورد چنین مقولاتی با ما سخن می&zwnj;گویند؟ آیا اصلاً خود آنها روایت منسجم و روشنی از نظام معرفت معماری خویش دارند؟ و اگر این طور نیست، پس چگونه می&zwnj;توان در این زمینه آراء و نظرات استادکاران را دریافت ؟</p>
<p>واقعیت آن است که گردآوری اطلاعات در مورد نظام معرفت معماری و باورها و نگرش&zwnj;های استادکاران کاری بسیار دشوار است. اگر در این زمینه از آنها به&zwnj;صورت مستقیم سؤال کنیم، پاسخ&zwnj;هایشان معمولاً ساده، کوتاه و گاه نامربوط و گیج کننده است. شاید در اولین مواجهه&zwnj;ها چنین برداشت شود که دلیل این امر آن است که استادکاران سرسختانه مانع آن می&zwnj;شوند که به دنیای شخصیشان َسَرک بکشیم و از سِرّ دل آنها آگاه شویم. اما چنین نیست! این موضوع از یک سو، به چگونگی فهم استادکاران در مورد این موضوعات و از سوی دیگر، به نحوة بیان چنین مقولاتی نزد آنها مربوط است. در خصوص نحوة بیان، بررسی&zwnj;های میدانی نشان می&zwnj;دهد که استادکاران، معمولاً نمی&zwnj;توانند منظور خود را با بیانی صریح و روشن صورت&zwnj;بندی کنند. آنها فرزند کارگاه بوده&zwnj;اند؛ عمر خویش را با تجربة ساختن سپری کرده&zwnj;اند؛ و از این رو همان قدر که بر راز&zwnj;های ساختن به خوبی واقف&zwnj;اند، با راه&zwnj;های گفتن بیگانه هستند. این است که گفتن در مورد کاری که می&zwnj;کنند، یا اطلاعاتی که به ذهن سپرده&zwnj;اند، یا باوری که در سینه دارند برایشان دشوار است (۱). از سوی دیگر، تجربه&zwnj;های گفت&zwnj; و &zwnj;گو با استادکاران نشان می&zwnj;دهد که این افراد درکی انتزاعی از باورهای خویش ندارند. آنها، مانند بسیاری دیگر از مردم عادی، مجموعه&zwnj;ای از باورها را سال&zwnj;ها زیسته&zwnj; و وجدان کرده&zwnj;اند اما کمتر می&zwnj;توانند آنها را به صورتی مجرد درک کرده و بازگو کنند. این است که در مواجهه با استادکاران، تقریبا هیچ&zwnj;گاه با بیانیه&zwnj;ها و احکام روشن روبرو نمی&zwnj;شویم و نمی&zwnj;توانیم از طریق طرح پرسش&zwnj;های مستقیم، به پاسخی واضح و دقیق در این زمینه دست یابیم.</p>
<p>اما خوشبختانه، راه&zwnj;های دیگری وجود دارد که نظر انداختن به نظام معرفت معماری استادکاران را ممکن می&zwnj;کند. پژوهش&zwnj;های انجام شده در حوزه&zwnj;های انسان&zwnj;شناسی، از به کارگیری روش&zwnj;هایی می&zwnj;گوید که در موارد مشابه بسیار موفق بوده&zwnj;اند. این تجارب به ما می&zwnj;آموزند که آن&zwnj;گاه که پژوهشگر متوجه فاصلة ادراکی و معرفتی بین خود و فرد مورد مطالعه می&zwnj;شود، باید به کمک روش&zwnj;های مختلف از جهان ادراکی خویش فاصله بگیرد و به جهان متناظر آن فرد نزدیک شود. پژوهشگر در این فرایند باید تلاش کند که خود را از مرکزیت میدان تحقیق خارج کند؛ پیش&zwnj;فرض&zwnj;های خود را از روش گردآوری تا نحوة تحلیل اطلاعات کنار بگذارد؛ و در عوض اجازه دهد که مصاحبه شونده و خودِ میدان، ساختار تحقیق را شکل دهد. چنین استغراقی در میدان تحقیق، غایت کار پژوهشگرانی است که به جهان&zwnj;هایی بیگانه با خویش وارد می&zwnj;شوند (۲).</p>
<p>برای محقَق کردن این هدف، روش&zwnj;ها و راهبردهای مختلفی وجود دارد. استفاده از روش&zwnj;هایی مانند &laquo;مصاحبه&zwnj;های ساختارنیافته&raquo; یا &laquo;نیمه ساختار یافته&raquo; و &laquo;مشاهدة&zwnj; مشارکتی&raquo; می&zwnj;تواند در چنین شرایطی راهگشا باشد. روش دیگر استفاده از &laquo;تاریخ شفاهی&raquo; به مثابه یک روش گردآوری اطلاعات است (۳). تاریخ شفاهی کمک می&zwnj;کند که پنجره&zwnj;هایی از جهان ادراکی مصاحبه&zwnj;شونده گشوده شود و فضای تحقیق را در بر گیرد. بدین ترتیب، این روش&zwnj;ها به محقق اجازه می&zwnj;دهد که پرسش&zwnj;ها و فرضیه&zwnj;های پیشین خود را کنار نهد و پرسش&zwnj;هایی نو را متأثر از حضور استاد معمار بیافریند و آنها به صورتی همساز با میدان تحقیق طرح کند.</p>
<p>اما پرسشی که در مرحلة بعد ظاهر می&zwnj;شود آن است که &laquo;برای مطالعۀ نظام معرفت معماری استادکاران معمار، راهبردهای معرفی شده در پژوهش&zwnj;های کیفی را چگونه و با چه نسبتی باید با هم ترکیب کرد؟&raquo; &laquo;آیا دستیابی به طرحی از پیش تعیین شده و قطعی برای چنین پژوهش&zwnj;هایی ممکن است؟&raquo; تجربیات نگارنده در این زمینه نشان می&zwnj;دهد که طراحی راهبردهای مناسب در این زمینه امری نسبی است و متناسب با شرایط فردی و حرفه&zwnj;ای هر استادکار می&zwnj;تواند متفاوت باشد. معمولا در ابتدا، کار بر اساس آزمون و خطا پیش می&zwnj;ر&zwnj;ود و راهبردهای مختلف پژوهش&zwnj;های کیفی بر اساس پیش فرض&zwnj;های قبلی استفاده می&zwnj;شود. در این شرایط، نوعی روش&zwnj;زدگی بر تحقیق حاکم است که نتیجة آن انفعال محقق و استاد معمار، و دستیابی به اطلاعاتی خیلی سطحی است. اما، گذر زمان، تجربۀ حضور در میدان، و بازخوردها و هدایت&zwnj;های خود استادکار، به تدریج فنون و راهبردهای مناسب تحقیق را نمایان می&zwnj;سازد. یکی از کارآمدترین این راهبردها، &laquo;گفتگویِ همدلانه&raquo; با استاد است. گفتگویی که با پرسش&zwnj;هایی بسیار کلی در مورد زندگی شخصی و حرفه&zwnj;ای استاد آغاز شده و به مرور به موضوعاتی دقیق&zwnj;تر نزدیک می&zwnj;شود. با گرم شدن تنور چنین گفتگوهایی، بازگویی خاطرات و تجربیات بهانه&zwnj;ای می&zwnj;شود که استاد سر ذوق بیاید و واقعه و رویدادی را با میل و شعف و با جزئیات بیشتری وصف کند. چنین وقت&zwnj;هایی است که گویا نوری به فضای میان محقق و استاد معمار می&zwnj;تابد و باورها و نگرش&zwnj;های وی از پس روایت&zwnj;های صمیمی او نمایان می&zwnj;شود. بدین ترتیب، دستیابی به تصویری روشن در این زمینه، تنها از طریق حضور مستمر نزد استاد، همدلی و همراهی با او، و خوشه&zwnj;چینی از میان اقوال معمولی و عمل روزمرة وی میسر می&zwnj;شود. مشخصة اصلی چنین راهبردی آن است که تحقیق را از حرکت در مداری مشخص و ثابت، خارج کرده و به صحنه&zwnj;ای پویا و زنده تبدیل می&zwnj;کند. در این شرایط پژوهشگر باید همیشه منتظر تغییری در جریان گفت&zwnj;و&zwnj;گوها و در نتیجه در جریان تحقیق باشد. هر لحظه ممکن است استاد معمار به یاد یکی از تجربه&zwnj;های گذشته، حرفه&zwnj;های ناگفته، یا خاطرات قدیمی بیافتد و بخواهد آنها را بازگو کند. اصل همدلی ایجاب می&zwnj;کند که پژوهشگر در این مواقع همچون موج&zwnj;سواری قهار به مصاف موج&zwnj;های سرکشی برود که پیش&lrm;بینی نشده و پی در پی در جریان گفت&zwnj;و&zwnj;گو&zwnj; پیش راه او ظاهر می&zwnj;شوند. او باید این موج&zwnj;ها را ببیند؛ به استقبال آنها برود؛ در مقابل آنها انعطاف داشته باشد؛ و بتواند از آنها برای پیشرفتن موضوع تحقیق سواری بگیرد. بدین ترتیب انعطاف خلاقانة پژوهشگر، عرصة گفت&zwnj;وگوهای تازه&zwnj;تر و عمیق&zwnj;تری را فراهم می&zwnj;آورد و از این طریق زمینة بازنمایی هر چه بیشتر نظام معرفت معماری استاد را فراهم می&zwnj;کند.</p>
<p>پس از ذکر این مقدمه، در نوشته&zwnj;های بعدی نمونه&zwnj;ای از چنین گفت&zwnj;و&zwnj;گوهای همدلانه&zwnj;ای را مرور کرده و چگونگی تعامل استادکار معمار و پژوهشگر در میدان تحقیق و آنچه از این طریق در مورد نظام معرفت معماری استاد کشف می&zwnj;شود را بررسی خواهیم کرد.</p>
<p>&nbsp;ـــــــــــــــــــــــــــــــــــــــــــــــــــــــــــــــــــــــــــــــــــــــ</p>
<p>پی&zwnj;نوشت</p>
<p>(۱) &nbsp;&nbsp; در این میان، موارد استثنایی&zwnj; هم وجود دارند. مرحوم استاد حسین لرزاده یکی چنین افرادی است که چه به صورت شفاهی و چه در قالب&zwnj; مکتوب توانسته جهان اندیشه خود را به نثر و نظم بازنمایی کند. کتاب زندگی&zwnj;نامه وی با عنوان &laquo;ماجرای معماری سنتی ایران در خاطرات استاد حسین لرزاده ـ از انقلاب تا انقلاب به انضمام منتخب اشعار&raquo; که به کوشش مهناز رئیس زاده و حسین مفید تدوین شده است، فرازهایی از اندیشه&zwnj;های این استاد را بازنمایی می&zwnj;کند. البته در این مورد هم بازنمایی اندیشه&zwnj;ها از طریق مرور خاطرات انجام شده است و نه در قالب طرح مباحث نظری انتزاعی.</p>
<p>(۲) &nbsp;&nbsp; اووه فلیک در کتاب خود، &laquo;درآمدی بر تحقیق کیفی&raquo;، و طور به ویژه در فصل دوم آن، مبانی و روش&zwnj;های چنین پژوهش&zwnj;هایی را شرح می&zwnj;دهد.</p>
<p>(۳) &nbsp;&nbsp; تعریف تاریخ شفاهی با گستردگی معنایی بالایی روبروست. عده&zwnj;ای از آن به عنوان یک رویکرد برای گردآوری اطلاعات تاریخی یاد می&zwnj;کنند و گروهی دیگر، آن را یک رشته علمی مستقل از رشته تاریخ می&zwnj;شمارند. برای اطلاعات بیشتر: ر.ک. میترا هاشمی، مقدمه ای بر تاریخ شفاهی ایران. تهران: روزنه، ۱۳۹۳. صص ۳۱- ۳۳.</p>