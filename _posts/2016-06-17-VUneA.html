--- 
title: "در یادگارنویسی- ۱" 
authors: shahidi 
types: blog 
featured: false
featureImg: "/assets/img/posts/VUneA.jfif" 
slug: VUneA 
gallery: 
- image_path: "/assets/img/posts/VUneA.jfif" 
  title: "در یادگارنویسی- ۱" 
- image_path: "/assets/img/posts/VUneA-1.jfif" 
  title: "" 
- image_path: "undefined" 
  title: "" 
 
--- 
<p>همیشه شروع هرچیزی سخت است. مدت&zwnj;ها بود که به جایی برای نوشتن موضوعات پراکنده&zwnj;ای که به ذهنم می&zwnj;آید یا در حین کار به آن برمی&zwnj;خورم، فکر می&zwnj;کردم. حالا که این امکان به بهترین صورت در اینجا فراهم شده چند روز است دارم فکر می&zwnj;کنم از چه شروع کنم که درخور چنین حلقه&zwnj;ای باشد. صفحه&zwnj;های وب مثل دیوارنوشت&zwnj;هایی است که از ما باقی خواهد ماند. برای همین تصمیم گرفتم از کتیبه&zwnj;ها و یادگاری&zwnj;ها شروع کنم؛ موضوع محبوبم!</p>
<p>کتیبه&zwnj;ها اغلب در بررسی&zwnj;های معماری مهم شمرده می&zwnj;شود؛ چه، اغلب حاوی اطلاعاتی از بانی و سازندگان و نکاتی از این دست است. یعنی اطلاعاتی مربوط به ساخت بنا. اما اهمیت یادگاری&zwnj;ها در شناختِ حیاتِ بعد از اتمامِ بناست. خیلی از اینها دربارۀ انگیزه&zwnj;های آمد&zwnj;گان و رفتگانِ به بناست، و از روی بعضی می&zwnj;توان دوره&zwnj;های کم&zwnj;رونقی و پررونقی بنا را تشخیص داد. بعضی یادگاری&zwnj;ها نشان می&zwnj;دهد تصور ما از کارکرد بناها ممکن است کاملاً درست نباشد؛ مثلاً یادگاری&zwnj;های قاجاری مدرسۀ چهارباغ نشان می&zwnj;دهد دست&zwnj;کم در نیمۀ دوم دورۀ قاجاریۀ، مدرسه به تفرجگاهی برای اهالی شهر بدل شده بوده است. مورد بسیار جالب دیگر که اخیراً در کتابی از برنارد اکین دیدم[1] ــ و البته بیشتر در حوزۀ تاریخ ادبیات است ــ آن که گاهی در کتیبه&zwnj;های تاریخ&zwnj;دار ابیاتی از شاعری نقل شده که تاریخ آن از کهن&zwnj;ترین دیوان موجودِ آن شاعر قدیمی&zwnj;تر است. این به کتیبه&zwnj;ها اهمیتی دوچندان می&zwnj;دهد. نمونه&zwnj;هایی از چنین کتیبه&zwnj;هایی را در مورد حافظ و جامی یافته&zwnj;اند. همین موضوع ممکن است در مورد یادگارها هم اتفاق افتاده باشد. نکتۀ جالب دیگری که در یادگاری&zwnj;ها پیداست مسافتی است که اشعار بعضی شاعران طی کرده تا از سرزمینی به سرزمینی دیگر برسد. گاه این طی طریق در مدتی بسیار کوتاه بعد از زمان زندگی شاعر رخ داده است. جایی که نخستین بار توجهم به این موضوع جلب شد، بقعۀ روح&zwnj;آباد در سمرقند بود.</p>
<p>روح&zwnj;آباد بقعه&zwnj;ای است کوچک بر مزار شیخ برهان&zwnj;الدین ساغرجی، از عرفای سدۀ هشتم. به&zwnj;جز خودِ شیخ، چند تن از خاندان او نیز در این بقعه مدفون&zwnj;اند. همۀ سنگ مزارها تاریخ ندارد اما از شیوۀ خطاطی و حجاری&zwnj;شان پیداست از یک دوره&zwnj; است. یکی از این سنگ&zwnj;ها مربوط به شخصی است به نام خواجه ماه میرک. بر این مزار چند شعر آمده که دو بیتش از بوستان سعدی و یک رباعی از مولاناست:</p>
<p>کتیبۀ بالایی:<br />&nbsp;ای لطف عمیم تو خطاپوش همه<br />&nbsp;ای حلقه بندگیت در گوش همه<br />بردار خدایا ز کرم بار گناه<br />&nbsp;در روز&nbsp;فروماندگی از دوش همه<br />&nbsp;</p>
<p>از لطف تو هیچ بنده نومید نشد<br />&nbsp;مقبول تو جز قبول جاوید نشد<br />لطفت به کدام ذره پیوست دمی<br />&nbsp;کان ذره به از هزار خورشید نشد &nbsp; &nbsp;(رباعیات مولوی)</p>
<p>کتیبۀ زیرین:<br />&nbsp;خدایا مقصر به کار آمدیم<br />&nbsp;تهیدست و امیدوار آمدیم</p>
<p>&nbsp;<br />به پاکان کز آلایشم دور دار<br />&nbsp;وگر زلتی رفت معذور دار &nbsp; &nbsp; &nbsp;(بوستان سعدی، باب دهم، در ختم کتاب)</p>
<p>اگر این سنگ را از سدۀ هشتم بدانیم، آن وقت می&zwnj;شود نتیجه گرفت که این اشعار به فاصلۀ فقط چند دهه بعد از سروده شدن، یکی در مرکز ایران و دیگری در سرزمینی بسیار دورتر در آناتولی، به ورارود رسیده است! چنین سرعتی در سفر اشعار را احتمالاً می&zwnj;توان در خیلی موضوعات دیگر نیز جست و برای آن شواهدی یافت؛ از جمله در فنون معماری.</p>
<p>ادامه دارد</p>