--- 
title: "معماری برای موسیقی ایرانی" 
authors: khandan 
types: blog 
featured: false
slug: Mq9s 
--- 
<p>امشب بعد ازدو ماهی که از اجرای کیهان کلهر و اردال ارزنجان در تالار وحدت می&zwnj;گذرد، تصمیم گرفتم موضوعی را که مشغلۀ ذهنی&zwnj;ام در این مدت بوده، به صورت یادداشتی کوتاه بنویسم و سوالی را مطرح کنم که شاید دست&zwnj;آویز خوبی برای تحقیق دربارۀ فضاهایی در معماری ایران باشد که نیاز است در عصر و زمانۀ ما زاده شوند.</p>
<p>&nbsp;</p>
<p>موضوع مربوط به درک و تجربۀ تازۀ من از فضای تالار وحدت و خواست و نیازی است که در خود به عنوان مخاطب موسیقی ایرانی احساس کردم. اجرای کیهان کلهر در تالار وحدت با تمام محاسنی که داشت و نقص&zwnj;های جدی که همراهش بود، اجرای مطلوبی برای من نبود. بخشی از نامطلوب بودن اجرا به فضای موسیقیایی برآمده از گفتگوی دو نوازنده و کیفیت براهه&zwnj;نوازی ایشان ارتباط داشت و بخشی نیز به فضای نامناسب تالار وحدت باز می&zwnj;گشت. در زمان اجرا متوجه شدم که فضای تالار وحدت با ذات موسیقی ایرانی هم&zwnj;خوان نیست. تعداد زیاد شنوندگان، فاصلۀ نزدیک بین افراد، چراغ&zwnj;های نیمه&zwnj;روشن تالار ـ که اخیراً مسئلۀ بغرنجی در اجراهای این تالار شده است - و ابعاد نامناسب تالار برای این نوع از موسیقی که احوال خاص خود را برای درک و دریافت عوالم آن می&zwnj;طلبد، مرا متوجه موضوعی کرد. در حین اجرا دریافتم که این تالار برای درک موسیقی ایرانی و قرار گرفتن به تمامه در عالمی که این موسیقی برای مخاطب می&zwnj;آراید مناسب نیست. فضای تالار وحدت حداقل در نظر من به&zwnj;عنوان دانش&zwnj;آموختۀ معماری و به&zwnj;عنوان فردی که با عالم هنر ایرانی و عواطف و مکنونات آن به قدر ظرفیت و فرصتِ مؤانست خود آشناست، فضایی نامأنوس و بیگانه بود. تالار وحدت برای موسیقی ارکسترال و اپرا ساخته شده است و طبیعتاً این&zwnj;گونه می&zwnj;نماید که طراحان آن توجه زیادی به تناسب کیفیت فضای تالار با روح موسیقی ایرانی نداشته&zwnj;اند. این خاصیت تنها مختص تالار وحدت نیست، بلکه عموم تالار&zwnj;هایی که برای اجرای موسیقی ساخته شده&zwnj;اند تابع قواعد و استانداردهای متداول بین&zwnj;المللی هستند. قواعدی که بیشتر به وجوه فیزیکی موسیقی و قوانین آکوستیک حاکم بر سالن&zwnj;های اجرای آن می&zwnj;پردازند و براساس این وجوه وضع شده&zwnj;اند. اما در کیفیت طراحی سالن&zwnj;های اجرای موسیقی به احوال موسیقی و عالم برخاسته از آن کمتر توجه شده است. این امر، یعنی کیفیت عالمی که موسیقی در مخاطب ایجاد می&zwnj;کند و لحن و بیان آن، امری است مبتنی بر فرهنگ بستر ظهور آن موسیقی و قاعدتاً در هر فرهنگی، خاص آن فرهنگ و تناسبات عالم برآمده از آن است. متوجه شدم که اجرای موسیقی ایرانی در تالارهای فعلی بسیار از کیفیت ادراک آن می&zwnj;کاهد. از طرفی دیگر موسیقی ایرانی، به خصوص در ساحت بداهه پردازی و بداهه نوازی، کیفیتی خاص دارد که فضای اجرای آن را به سمت حضور اندک مخاطبان و حتی در مواردی یک مخاطب سوق می&zwnj;دهد. بیان موسیقیایی در موسیقی ایرانی بیش از آنکه جنبۀ بیرونی داشته باشد، بر جنبه&zwnj;های درونی و کیفیت تأثیر آن بر فرد تکیه دارد. چه فرد مخاطب موسیقی، نوازندۀ آن باشد و چه فردی باشد که به موسیقی گوش می&zwnj;دهد. به نظرم آمد در معماری امروز ما برای اجرای عمومی موسیقی، با توجه به احوال زمانه و ایجابات اجتماعی و تقاضای بسیار برای شنیدن و درک کردن آن هنوز امکان خلق فضایی متناسب با نیازها و احوال خاص این نوع موسیقی فراهم نشده است. پرسش من این است که به راستی کیفیت فضایی که موسیقی ایرانی برای اجرا به&zwnj;خصوص در ساحت بداهه نوازی و صورت تک نوازی بدان نیاز دارد چه خصوصیاتی باید داشته باشد که به درک کامل&zwnj;تر و بهتر این موسیقی بیانجامد؟ معمار این فضاها چه خصوصیاتی دارد و لازم است به چه ابعادی از این نوع موسیقی توجه کند تا بهترین ظرف را برای این مظروف طراحی نماید؟ این فضاها گنجایش چند نفر مخاطب را دارند؟ ابعاد و تناسبات آن&zwnj;ها چیست؟ کیفیت نور آن چگونه باید باشد؟ شکل جایگاه مخاطبان و نسبت آن با صحنۀ اجرا چه ویژگی و شرایطی می&zwnj;طلبد؟ این فضاها بایستی در کدام نقطۀ شهر قرار گیرند؟ آیا تالارهای مرکزی هستند یا باید در مقیاسی کوچکتر درسطح شهر پراکنده شوند و در میان محلات قرار گیرند؟ بخشی از خصوصیات ظرف اجرای موسیقی ایرانی از شناخت موسیقی ایرانی درک می&zwnj;شوند و بخشی دیگر از قصد و نیت مخاطبان برای شنیدن این موسیقی. آیا واقعا در فرهنگ ایرانی، تمنای فرد ایرانی از شنیدن موسیقی ایرانی به درستی شناخته شده است تا این شناخت به طراحی فضایی بهتر و مأنوس&zwnj;تر برای مخاطب موسیقی ایرانی رهنمون شود؟</p>
<p>&nbsp;</p>
<p>این&zwnj;ها سوالات بسیار ابتدایی اما مهمی هستند که شاید بتوانم در یک پرسش آن&zwnj;را خلاصه کنم: ظرف اجرای موسیقی ایرانی یا به بیانی دیگر معماری متناسب با خصوصیات موسیقی ایرانی به&zwnj;خصوص در ساحت بداهه&zwnj;نوازی چگونه معماری است و کیفیت فضای آن چه خصوصیاتی دارد؟</p>