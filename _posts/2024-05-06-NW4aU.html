--- 
title: "پل کماکان معلق؛ متن گفتار در نشست «پل سفید از قاب تاریخ و هویت شهری»" 
authors: r.mojtahedzadeh 
types: blog 
tags: اهواز، پل سفید، هویت شهری 
featured: false
featureImg: "/assets/img/posts/NW4aU.jpg" 
slug: NW4aU 
gallery: 
- image_path: "/assets/img/posts/NW4aU.jpg" 
  title: "پل کماکان معلق؛ متن گفتار در نشست «پل سفید از قاب تاریخ و هویت شهری»" 
- image_path: "/assets/img/posts/NW4aU-1.jpeg" 
  title: "تصویر 1- پل سفید در نقشه شهر اهواز در سال 1317، تهیه شده توسط ستاد کل ارتش بریتانیا در هند، که در آن از پل سفید تحت عنوان «پل جدید سواره‌رو (New Bridge Wheeled Traffic)» یاد شده است. (مأخذ: وبگاه کتابخانه ملی قطر)." 
- image_path: "/assets/img/posts/NW4aU-2.JPG" 
  title: "تصویر 2- پل سفید در نقشه اهواز در سال 1319، تهیه شده توسط شهرداری اهواز، که در آن از پل سفید تحت عنوان «پل شوسه» یاد شده است. (مأخذ: مرکز اسناد کتابخانه ملی ایران)." 
- image_path: "/assets/img/posts/NW4aU-3.tif" 
  title: "تصویر 3- پل سفید در نخستین نقشه کارتوگرافی اهواز (1336) که در آن از پل سفید تحت عنوان «پل معلق» یاد شده است. (مأخذ: سازمان نقشه‌برداری)." 
- image_path: "/assets/img/posts/NW4aU-4.jpg" 
  title: "تصویر 4- پل سفید در نقشه گردشگری اهواز (1356) که در آن از پل سفید تحت عنوان «پل معلق» یاد شده است. (مأخذ: وبگاه نگارستان)." 
- image_path: "/assets/img/posts/NW4aU-5.jpg" 
  title: "تصویر 5- رفتار خطرناکِ حرکت بر هلال‌های پل." 
- image_path: "/assets/img/posts/NW4aU-6.jpg" 
  title: "تصویر 6- نمایش تأسف‌آور فعالان تبلیغاتی فضای مجازی بر جداره‌های پل." 
- image_path: "/assets/img/posts/NW4aU-7.jpg" 
  title: "تصویر 7- نقاشی‌های مغایر با شأن تاریخی اثر بر بخشی از عرصه پل در آستانه نوروز 1403 توسط گروهی مردم‌نهاد." 
 
--- 
<p dir="RTL"><span lang="AR-SA">از دوست و همکار خوبم جناب دکتر بحرانی&zwnj;پور تشکر می&zwnj;کنم که دعوت ما را پذیرفتند و در آخرین نشست از مجموعه نشست&zwnj;های نمایشگاه &laquo;پل سفید؛ نقطه آغاز&raquo; همراه و یاریگرمان بودند. صحبت&zwnj;های جناب دکتر از این جهت که بسیار عالمانه و دقیق ایراد شد کار بنده را مشکل ساخت، چون گمان نمی&zwnj;کنم بتوانم با عمق و دقتی که ایشان سخن گفتند، سخن بگویم؛ اما از جهتی هم کار را برای من آسان کرد، چون به خوبی بستر تاریخی موضوع و اهمیت پدیده پل در تاریخ اهواز را تبیین کردند و نشان دادند که هویت شهری اهواز چگونه از دیرباز با پدیده&zwnj;ای چون پل گره خورده است. لذا بنده سعی خواهم کرد صحبتم را بر پل سفید و اهمیت آن از منظر هویت شهری، در میان تمام پل&zwnj;های معاصر اهواز، متمرکز کنم، خاصه آنکه می&zwnj;دانیم -و از عکس&zwnj;های نمایشگاه هم که در معرض دید است کاملاً پیداست- که در میان پل&zwnj;های معاصر اهواز پل سیاه، مقدم بر پل سفید است، اما علی&zwnj;رغم این تقدم و اهمیت ملی و حتی جهانی آن (در جریان جنگ جهانی دوم) هرگز جایگاهی چون پل سفید در </span><span lang="FA">هویت شهر</span><span lang="AR-SA"> اهواز نیافت. جایگاهی که نه تنها در ذهنیت شهروندان اهوازی بلکه، آنگونه که در نشست&zwnj;های روزهای گذشتة این نمایشگاه دیدیم، در انعکاس تصویر اهواز در عکاسی و گرافیک و سینما و ادبیات نیز منحصربه&zwnj;فرد است.</span></p>
<p dir="RTL"><span lang="FA">اما چرا پل سفید مهم است؟ هایدگر فیلسوف آلمانی در یکی از آثار مشهور خود، شاید در <em>سرچشمه&zwnj;ی اثر هنری</em>، جایی به پل می&zwnj;پردازد و از این سخن می&zwnj;گوید که یک پل نقشی فراتر از ارتباط دو سوی رودخانه بازی می&zwnj;کند؛ از اینکه پل چگونه لبه را به کرانه و زمین را به سرزمین تبدیل می&zwnj;کند و اگر عنصری چنین نقشی ایفا نکند، اساساً نمی&zwnj;توان از آن با نام پل یاد کرد. زمانی که این توصیف هایدگر را در کنار این تصاویر و آنچه در طول زمان با محوریت پل سفید در اهواز شکل گرفته می&zwnj;گذاریم، به خوبی می&zwnj;توانیم دریابیم که پل سفید، در عمیق&zwnj;ترین معنایی که هایدگر توصیف می&zwnj;کند، یک پل است. همانگونه که در عکس&zwnj;ها هم می&zwnj;بینیم در زمان ساخت پل سفید در غرب کارون، جز چند کوشک حکومتی، هیچ بنای دیگری موجود نیست. درواقع ما با بیابانی برهوت در یک سو و بندری نیمه&zwnj;آباد در سوی دیگر مواجه&zwnj;ایم. حتی حاشیه&rlm;&zwnj;ی رودخانه نیز در این تصاویر، و معدود تصاویر دیگرِ موجود از ناصری، جز لبه&zwnj;ای جداکننده میان شهر و آب نیست. اما به محض آنکه پل قدم به عرصه می&zwnj;گذارد، همه&zwnj;چیز رو به تغییر می&zwnj;نهد. درواقع با ظهور پل ارضی پراکنده&zwnj;ی حاشیه رودخانه بهانه&zwnj;ای برای &laquo;به هم پیوستن&raquo; می&zwnj;یابد و از پیوند این زمین&zwnj;هاست که شهری جدید، یعنی اهواز نوین، متولد می&zwnj;شود. این کاری است که پلِ مقدم بر پل سفید، یعنی پل سیاه، به هر دلیل نتوانسته بود انجام دهد، اما به نظر می&zwnj;رسد پل سفید از همان بدو ساخت در برآوردن آن کامیاب بود و حتی نام ناصری نیز، در خلال ساخت پل، به اهواز تغییر یافت تا پیاپیش نشان دهد خبری در راه است.</span></p>
<p dir="RTL"><span lang="FA">همزمان با ساخت پل، در غرب رودخانه در اهواز -که از عصر ساسانی به بعد فاقد سکونتِ قابل ذکر بود- بنیاد محله&zwnj;ی شهری نوین و مدرنی پی&zwnj;ریزی گشت که تا به امروز نیز، با نام امانیه، از شاخص&zwnj;ترین محلات شهر اهواز است. پل در کرانه&zwnj;های رودخانه نیز موجب تحول گشت و تا سال&zwnj;ها بعد تنها فضاهای شهری حاشیه&zwnj;ی کارون در اهواز، یعنی ریورساید یا رودکنار، در دوسوی این پل قرار داشت. به این ترتیب پل جدید بسترساز تحولاتی گشت که می&zwnj;توان آن را مصداق تامّ و تمام تبدیل &laquo;لبه به کرانه&raquo; و &laquo;زمین به سرزمین&raquo; دانست. در آغاز، براساس اسناد موجود، پل را با نام&zwnj;هایی چون &laquo;پل شوسه&raquo;، &laquo;پل کارون&raquo; و &laquo;پل معلق&raquo; می&zwnj;نامیدند که از میان آنها &laquo;پل معلق&raquo; -که اشاره&zwnj;ای به ویژگی خاص سازه&zwnj;ی پل بود- ماندگارتر شد و رواج بیشتری یافت، طوری&zwnj;که تقریباً در تمام نقشه&zwnj;های عصر پهلوی دوم، پل به این نام ثبت شده؛ اما نامی که در طول زمان اقبال بیشتری یافت و امروز رایج&zwnj;ترین نام پل است، هیچیک از نام&zwnj;های پیش&zwnj;گفته نیست، بلکه &laquo;پل سفید&raquo; است و البته همه می&zwnj;دانیم که پل دقیقاً هم سفید نیست! پس چرا و چگونه این نام رواج یافت؟</span></p>
<p dir="RTL"><span lang="FA">در قدیمی&zwnj;ترین نقشه&zwnj;های شهری اهواز، که مقارن با سال&zwnj;های آغازین ساخت پل تهیه شده، این پل با نام &laquo;پل جدید سواره&raquo; یا &laquo;پل شوسه&raquo; نامیده شده است (تصویر 1 و 2). در نقشه&zwnj;های بعدتر نیز، همانگونه که اشاره شد، از نام &laquo;پل معلق&raquo; استفاده شده است (تصویر 3 و 4). پس نام &laquo;سفید&raquo; بر این پل از کجا آمده؟ اساساً از کی پل را به این نام نامیده&zwnj;اند؟ برای این پرسش جواب سرراستی نداریم، اما در مجموعه&zwnj;ای از مهم&zwnj;ترین اسناد هویت اجتماعی اهواز معاصر، یعنی داستان&zwnj;های احمد محمود و از جمله رمان مشهور او همسایه&zwnj;ها، از این پل همواره با نام پل سفید یاد شده است. این مهم نشان می&zwnj;دهد در تمام سال&zwnj;هایی که اسناد رسمی و حکومتی در کار نامیدن پل با نام&zwnj;هایی چون &laquo;جدید&raquo; و &laquo;شوسه&raquo; و &laquo;معلق&raquo; بوده&zwnj;اند، اذهان شهروندان اهوازی دست&zwnj;اندرکار ساختن نامی دیگر برای این پل بوده که احتمالاً از تضاد میان این پل و نیای سیاه رنگ آن برآمده است. از این روست که این نام را می&zwnj;توان سرنخ مهمی در تبدیل این پل از عنصری سازه&zwnj;ای به عنصری هویتی در تاریخ شهر اهواز دانست.</span></p>
<p dir="RTL"><span lang="FA">در مباحث مربوط به هویت شهری، ما با دو مفهوم مواجه&zwnj;ایم که درک آنها در فهم جایگاه هویتی پل سفید و سرنوشت امروز آن بسیار حائز اهمیت است. مفهوم اول که با بحث ما در رابطه با نام &laquo;پل سفید&raquo; در ارتباط است، مفهوم &laquo;شعور فضایی&raquo; یا &laquo;تخیل جغرافیایی&raquo; است. این مفهوم را می&zwnj;توان معادل هویتی &laquo;موقعیت شهری&raquo; یا &laquo;مختصات جغرافیایی&raquo; در ادبیات برنامه&zwnj;ریزی شهری دانست و به تعبیر فیالکوف </span><span lang="AR-SA">تخیلی است که فرد را قادر می&zwnj;سازد تا نقش فضا و مکان را در زندگی خود دریابد و آدمی را از وجود رابطه&zwnj;ای میان او با محله و سرزمینش مطلع می&zwnj;سازد [1]. تخیل جغرافیایی درواقع نوعی سازوکار دخل و تصرف ذهنی انسان در محیط جغرافیایی است تا بواسطه&zwnj;ی آن راهی برای انس انسان و محیط فراهم آید. به نظر می&zwnj;رسد چنین سازوکاری است که از سازه&zwnj;ی معلق آویخته برفراز کارون پلی سفیدرنگ ساخته و به&zwnj;تدریج آن را به مکان گردآوری و فراخوانی خاطرات مردم شهر تبدیل کرده است. اما تخیل جغرافیایی تنها به دخل و تصرف ذهنی در محیط پیرامون اکتفا نمی&zwnj;کند، بلکه به تدریج در راستای اثرگذاری بر واقعیات فیزیکی محیط نیز گام برمی&zwnj;دارد و همین امر است که دومین مفهوم مهم مرتبط با هویت شهری، یعنی &laquo;فضای حیاتی&raquo;، را رقم می&zwnj;زند.</span></p>
<p dir="RTL"><span lang="AR-SA">&laquo;فضای حیاتی&raquo; که می&zwnj;توان آن را معادل هویتی &laquo;فضای کالبدی&raquo; دانست، &laquo;تاثیر آگاهانه&zwnj;ی اشکال، شیوه&zwnj;های زندگی و روابط اجتماعی در ساخت یک مکان&raquo; را نمایندگی می&zwnj;کند [2]. به عبارت دیگر مردم پس از آنکه مکانی را از منظر ذهنی تصرف کردند شروع به مداخله&zwnj;ی فعال اجتماعی در آن مکان می&zwnj;کنند و البته این مداخلات شمشیری دو لبه است. اگر مداخلات با برنامه&zwnj;ریزی، آگاهانه و در امتداد حیات تاریخی مکان صورت گیرد، می&zwnj;تواند به ارتقای حیات اجتماعی و تداوم &laquo;حس مکان&raquo; بینجامد، اما اگر مسیری خلاف آن پیموده شود، می&zwnj;تواند به آشفتگی و هرج و مرج منجر شود و متاسفانه این مسیری است که در سال&zwnj;های اخیر برای پل سفید رقم خورده و حیات آن را به عنوان پاره&zwnj;ای مهم از هویت شهری اهواز و یکی از آثار ثبت ملی تاریخ معماری و شهرسازی معاصر ایران تهدید می&zwnj;کند. پل سفید، علی&zwnj;رغم تمام تحولاتی که پشت سر نهاده و جایگاه منحصربه فردی که در سیمای ذهنی شهروندان اهوازی کسب کرده، از منظر مدیران شهری کماکان همان سازه&zwnj;ی معلق آغازین است که مهم&zwnj;ترین، و بلکه تنها نقش آن، انتقال ترافیک از سویی به سوی دیگر است. این امر که در تضاد کامل با ادراک و رفتار شهروندان در مواجهه با پل قرار دارد، به تعلیقی در &laquo;فضای حیاتی&raquo; پل انجامیده، تعلیقی که اگر تا یک دهه قبل قابل تحمل و چشم&zwnj;پوشی بود به تدریج غیر قابل تحمل می&zwnj;گردد.</span></p>
<p style="direction: ltr; text-align: right;"><span lang="FA">موریس هولباخ، فیلسوف و جامعه&zwnj;شناس مشهور فرانسوی که عمده شهرت خود را مرهون تدوین مفهوم &laquo;حافظه جمعی&raquo; است، زمانی در کتابی با همین نام نوشت: &laquo;</span><span lang="AR-SA">اگر سنگها را می&zwnj;توان به جایی دیگر برد، به همان آسانی نمی&zwnj;توان رابطه&zwnj;ای را که میان انسان&zwnj;ها و سنگ&zwnj;ها برقرار شده، تغییر داد ... شما این خانه&zwnj;ها، کوچه&zwnj;ها و معابر را تخریب کنید. جهت&zwnj;شان را، شکل&zwnj;شان را تغییر دهید، یا فقط جایی را که نسبت به یکدیگر اشغال کرده&zwnj;اند، عوض کنید. سنگها و مصالح در برابر شما مقاومت نخواهند کرد، اما گروه&zwnj;های انسانی مقاومت می&zwnj;کنند&raquo;؛ [3] به نظر می&zwnj;رسد مدیران شهری ما در اهواز نیاز به تأمل جدّی بر این گزاره دارند. ممکن است کماکان بتوان در طرح&zwnj;ها و نقشه&zwnj;ها و برنامه&zwnj;ریزی&zwnj;های شهری پل سفید را گذرگاهی سواره قلمداد کرد، احتمالاً سنگ و آهنِ پل مقاومتی در برابر این اراده به خرج نخواهند داد (البته <strong>فقط احتمالاً</strong>)، اما مردم با رفتار و انتخاب خود این اراده را به چالش خواهند کشید. در فصل حضور پرندگان از فراز پل برای مرغکان دریایی آذوقه خواهند ریخت و در صبح&zwnj;های زمستان و شب&zwnj;های تابستان عرشه پل را به مکانی برای پیاده&zwnj;روی و خاطره&zwnj;سازی بدل خواهند کرد. البته اگر رفتارهای شهروندی در همین حدّ متوقف می&zwnj;ماند، شاید صحبت از تعلیق بیهوده بود و می&zwnj;شد از نوعی تعامل در فضای حیاتی پل سخن گفت، اما متاسفانه در غیاب برنامه&zwnj;ریزی&zwnj;های مدیریتی صحیح شهروندان صرفاً به انتخاب&zwnj;های درست رو نمی&zwnj;آورند، در چنین شرایطی رفتارهای پرخطر، چون حرکت بر هلال&zwnj;های پل (تصویر 5)، نمایش&zwnj;های دون شأن، چون همبرگر پختن فعالان تبلیغاتی فضای مجازی بر جدار کوتاه میان نرده&zwnj;های پل (تصویر 6)، و کنش&zwnj;های ناآگاهانه شهروندی، چون رنگ&zwnj;آمیزی و نقاشی کودکانه&zwnj;ی یک تشکل مردم&zwnj;نهاد بر بخشی از عرصه&zwnj;ی پل (تصویر 7)، نمونه&zwnj;هایی از تعاملات غلط میان شهروندان و پل است که هریک بحث&zwnj;هایی را نیز در فضاهای حقیقی و مجازی برانگیخته و پلی را که </span><span lang="FA">پاره&zwnj;ی</span><span lang="AR-SA"> مهمی از هویت شهر و گردآورنده&zwnj;ی خاطرات و تعلقات شهروندان آن بوده، به محلی برای نزاع و رودررویی شهروندان مبدل ساخته است. ریشه&zwnj;ی چنین نزاع&zwnj;هایی معلق ماندن هویت پل میان &laquo;فضای حیاتی&raquo; شهری و &laquo;شریان ترافیکی&raquo; است و رفع این تعلیق جز با به رسمیت شناختن هویت جدید پل و کرانه&zwnj;های آن، به عنوان یک فضای فعال پیاده&zwnj;محور شهری و برنامه&zwnj;ریزی فعال و مشارکت آگاهانه مدیران شهری، متخصصان و شهروندان برای گذار به چنین فضایی ممکن نیست. امیداوارم که نمایشگاه &laquo;پل سفید؛ نقطه آغاز&raquo; آغازی باشد بر چنین روندی.</span></p>
<p dir="RTL"><span lang="AR-SA">&nbsp;</span></p>
<p dir="RTL"><span lang="AR-SA">&nbsp;</span></p>
<p dir="RTL"><span lang="AR-SA">پی&zwnj;نوشت&zwnj;ها:</span></p>
<p dir="RTL"><span lang="AR-SA">1- یانکل فیالکوف، 1383، جامعه شناسی شهر، ترجمه عبدالحسین نیک&zwnj;گهر، تهران: آگه، ص 16.</span></p>
<p dir="RTL"><span lang="AR-SA">2- محمدحسن ضیاتوانا، 1383، &laquo;جغرافیای اجتماعی؛ تجلیگاه تعامل میان دانشی&raquo;، فصلنامه پل فیروزه، شماره11، ص 127.</span></p>
<p dir="RTL"><span lang="AR-SA">3- فیالکوف، ص 41.</span></p>
<p dir="RTL"><span dir="LTR">&nbsp;</span></p>