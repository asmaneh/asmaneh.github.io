--- 
title: "شهر ساکنان" 
authors: zahed 
types: blog 
tags: شهر,صحرا زاهد,صحرا عابری زاهد,تاریخ شهر,تاریخ معماری,آسمانه,مطالعات معماری ایران 
featured: false
slug: wNvtV 
excerpt: "برای شناخت یک شهر می‌توان حدود آن را روی نقشۀ جغرافیایی پیدا کرد و یا طول و عرض جغرافیایی و ارتفاعش از سطح دریا را بررسی کرد. می‌توان عمیق‌تر شد و بافت شهری، سیر گسترش شهر، شکل خیابان‌ها و خانه‌ها و ارتباطشان با یکدیگر و موارد بسیار دیگری را بررسی کرد. فهم همۀ این موارد برای شناخت شهر ضروری است؛ اما پس از فهم آنها هنوز این سوال باقی است که آنچه ساکنان یک شهر از زندگی در آن درمی‌یابند چیست؟ ساکنان محیط پیرامونی خود را چگونه ادراک می‌کنند؟ چه عواملی تجربۀ افراد در محیط را شکل می‌دهد؟ و سوالات دیگر" 
--- 
<div>
<div>
<p>برای شناخت یک شهر می&zwnj;توان حدود آن را روی نقشۀ جغرافیایی پیدا کرد و یا طول و عرض جغرافیایی و ارتفاعش از سطح دریا را بررسی کرد. می&zwnj;توان عمیق&zwnj;تر شد و بافت شهری، سیر گسترش شهر، شکل خیابان&zwnj;ها و خانه&zwnj;ها و ارتباطشان با یکدیگر و موارد بسیار دیگری را بررسی کرد. فهم همۀ این موارد برای شناخت شهر ضروری است؛ اما پس از فهم آنها هنوز این سوال باقی است که آنچه ساکنان یک شهر از زندگی در آن درمی&zwnj;یابند چیست؟ ساکنان محیط پیرامونی خود را چگونه ادراک می&zwnj;کنند؟ چه عواملی تجربۀ افراد در محیط را شکل می&zwnj;دهد؟ و سوالات دیگری از این دست.</p>
<br />
<p>به گفتۀ کوین لینچ عوامل متحرک در شهر به خصوص مردم و فعالیت&zwnj;های آنها همان&zwnj;قدر در ایجاد تصویر یک شهر در ذهن موثرند که عوامل ثابت جسم آن. در واقع در مشاهدۀ شهر تقریبا تمام حواس به کار گرفته می&zwnj;شود و تصویری که در ذهن ایجاد می&zwnj;شود ترکیبی از مشاهده و احساس است.[۱] بدین ترتیب به نظر می&zwnj;رسد در توصیف شهر نمی&zwnj;توان به خصوصیات کالبدی آن اکتفا کرد. از سوی دیگر با اکتفا به حضور انسان و نادیده گرفتن فضاهای شهری نیز نمی&zwnj;توان تجربه&zwnj;ای که در محیط شکل می&zwnj;گیرد را ادراک کرد. آنچه در شهر تجربه می&zwnj;شود مجموعه&zwnj;ای از همۀ عوامل کالبدی و انسانی است پس فهم شهر منوط به قرار گرفتن در محیط و مواجهه با آنها است. بی شک ساده&zwnj;ترین راه قرار گرفتن در محیط یک شهر، حضور در فضاهای شهری، قدم زدن در کوچه&zwnj;ها و دست کشیدن بر جداره&zwnj;های خیابان حضور جسمانی در آن شهر است. می&zwnj;توان در شهر زندگی و زندگی در آن را تجربه کرد. آنچه انسان بدین طریق کسب می&zwnj;کند با هیچ دریافت دیگری قابل مقایسه نیست؛ ولو اینکه فرد در بیان آن عاجز باشد. آن کس که در بیان تجربیات خود عاجز نیست دیگران را هم با خود همراه می&zwnj;کند. خاطرات، داستان&zwnj;ها و سفرنامه&zwnj;ها خوانندگان خود را از کوچه&zwnj;ای به کوچۀ دیگر می&zwnj;برند و تا چاله&zwnj;ای که از باران دیشب پر آب شده است را به او نشان می&zwnj;دهند. صدای قطراتی که از ناودان شکسته بر زمین سنگفرش می&zwnj;خورد به وضوح از میان صفحات کتاب&zwnj;ها شنیده می&zwnj;شود و عطر نان در دست کودک در حال دویدن است استشمام می&zwnj;شود. اینکه آنچه ما در همراهی با نویسنده در می&zwnj;یابیم چقدر به حقیقت رخ داده نزدیک است خود مساله&zwnj;ای قابل بررسی است؛ اما نمی&zwnj;توان انکار کرد که در نهایت در این همراهی خواننده شهری را می&zwnj;شناسد که همۀ آنچه دربارۀ آن گفته شده است باور پذیر است.</p>
<br />
<p>دیکنز در رمان اولیور توییست دربارۀ لندن می&zwnj;نویسد:</p>
<br />
<p>هرگز مکانی از آن کثیف&zwnj;تر و اسفبارتر ندیده بود. خیابان بسیار باریک و پوشیده از گل و لای بود، هوا انباشته از بویی زننده بود. جلوتر چند مغازۀ بسیار کوچک دیده می&zwnj;شد؛ اما تنها نشانۀ رونق آن کودکانی بودند که در آن موقع شب از درها به درون و بیرون می&zwnj;خزیدند و یا در درون فریاد می&zwnj;زدند. به نظر می&zwnj;رسید مکان&zwnj;های عمومی&zwnj;ای که در آن فضای زنگار گرفته هنوز رونق داشتند، خانه&zwnj;های عمومی بودند.</p>
<br />
<p>لندنی که دیکنز توصیف می&zwnj;کند بی شک لندن قرن نوزدهم است. مهم نیست که او در هنگام حضورش در لندن در یک زمان مشخص واقعا شاهد بیرون خزیدن کودکان از مغازه&zwnj;ای بسیار کوچک بوده است یا نه. آنچه اهمیت دارد شناخت دیکنز از لندن قرن نوزدهم و زندگی ساکنان آن است. دیکنز آن شهر را تجربه و از آن خود کرده بود. پس بی شک آنچه نوشته است حقیقتی از لندن آن دوران است ولو اینکه مصداق عینی آن رخ داده باشد یا نه.</p>
<br />
<p>کم نیستند نویسندگانی که شهری در آثارشان زندگی می&zwnj;کند. در واقع کم نیستند شهرهایی که دورۀ مشخصی از حیات آن را می&zwnj;توان از خلال متون شناخت، برای مثال پاریس در آستانۀ مدرنیته در آثار بالزاک حضور دارد و یا استانبول در کتاب&nbsp;استانبول اورهان پاموک همیشه زنده است.</p>
<p>۱. کوین لینچ،&nbsp;سیمای شهر، ص ۱۰-۱۱.</p>
</div>
</div>