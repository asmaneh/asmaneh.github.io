--- 
title: "آسمانه و پلاسکو" 
authors: madani 
types: blog 
featured: false
slug: Ycep 
--- 
<p>نویسندگان آسمانه کم&zwnj;تر به مسائل جاری و روز معماری و شهر در ایران می&zwnj;پردازند. این یک واقعیت است؛ اما حاصل سیاست و قاعده&zwnj;ای نیست. در حد شناختم از بسیاری از دوستان، می&zwnj;دانم که با جدیت مسائل را دنبال می&zwnj;کنند؛ اما علائق، دغدغه&zwnj;ها، حوزه&zwnj;های تخصص، و احتیاط برای پرهیز از اظهارنظرهای کم&zwnj;مایه، به نظرم ترکیبی از این&zwnj;ها موجب می&zwnj;شود بسیاری از مسائل، از تخریب هر روزۀ میراث فرهنگی تا برگزاری مسابقات و تصمیمات مدیران شهری و غیره، مگر چند استثنا، کم&zwnj;تر در آسمانه بازتاب داشته باشد. در چنین فضایی، سخت است که آدمی نه چندان شجاع مثل من بخواهد به یکی از موضوع&zwnj;های روز بپردازد، اتفاقا بر آن تأکید کند، و نگران تفسیر دیگران از این تأکید نشود. یک سال پیش نیز که به پیشنهاد و راهنمایی آقای دکتر مهرداد قیومی، پرونده&zwnj;ای از یادداشت&zwnj;های صاحب&zwnj;نظران حوزه&zwnj;های مختلف دربارۀ حادثۀ آتش&zwnj;سوزی و فرو ریختن ساختمان پلاسکو تهیه کردیم، تمام مدت در پس ذهنم چنین تردیدهایی بود.<br />سال گذشته آن مجموعه در چنین موقعیتی گردآوری شد: سه ماه از برگزاری مسابقۀ بازتولید پلاسکو می&zwnj;گذشت و یک سال از حادثه؛ مالک در صدد بود هر چه زودتر ساخت برج جدیدی را در همان مکان آغاز کند و در سطح رسانه&zwnj;ای میان مدیران میراثی و مالک جدالی بر سر ارتفاع این بنا در مجاورت بافت تاریخی تهران در جریان بود؛ چند بار در خبرها خواندیم که کسبۀ سابق ساختمان پلاسکو به شدت از وضعشان ناراضی&zwnj;اند؛ به تازگی در تهران زلزله&zwnj;ای رخ داده بود و به طور کلی، حتی تا سطح سیاست&zwnj;مداران، آتش حادثه داغ بود و ضرورت اقدام&zwnj;هایی برای تاب&zwnj;آور شدن تهران در برابر حوادث بیش از هر زمان معلوم بود. بعد از یک سال از آن فضا، اعلام برندگان مسابقه&zwnj;ای که برای جایگزینی بنا برگزار شده بود، در حد نفسی بی&zwnj;رمق بر خاکستری یخ، چند روزی در اینستاگرام فضایی ساخت و دیگر خبری از آتش داغ نبود. در حد مشاهداتم، دعوا سر این بود که کدام طرح بهتر یاد آتش&zwnj;نشانان را پاس داشته یا پاس نداشته.<br />خیلی وقت&zwnj;ها به نظرم می&zwnj;آید معمارها دربارۀ قدرت اثرگذاری&zwnj;شان با ساخت تک&zwnj;&zwnj;بناها، دربارۀ فهم مشترکی که میان خود و مخاطبشان هست، متوهم&zwnj;اند؛ یعنی زیادی خودمان را مهم و اثرگذار می&zwnj;شماریم. در این فقره هم، به نظرم قضیه همین است. در شهری که جنون از سر و روی ساختمان&zwnj;هایش می&zwnj;بارد و در مهم&zwnj;ترین خیابان&zwnj;هایش هر روز نامطبوع&zwnj;ترین پاساژ&zwnj;ها و مال&zwnj;ها و برج&zwnj;های جدید ساخته می&zwnj;شود و هیچ&zwnj;کس زورش نمی&zwnj;رسد این روند را متوقف کند، واقعا چه فرقی دارد که در آن نقطۀ خاص چه بسازند؟ وقتی در میان بافت تاریخی تهران خانه&zwnj;هایی چون جواهر هر روز خراب می&zwnj;شود و اصلا کسی خبردار نمی&zwnj;شود، چه فرقی دارد که آن حریم حفظ شود یا نشود؟ در شهری که با وجود آن تجربۀ تلخ، با وجود گذشت بیشتر از شانزده ماه از الزام شهرداری تهران به &laquo;ارائۀ برنامۀ عملیاتی ایمن&zwnj;سازی ساختمان&zwnj;های ناایمن بلند&zwnj;مرتبه شهر تهران&raquo; از سوی شورای شهر، فقط یکی از اعضا در حد تذکری در جلسۀ شورا &laquo;بر لزوم تسریع ارائۀ برنامه&raquo; تأکید کرده است (در این مدت تهران ۳ شهردار مختلف داشت)، پاس داشتن یا پاس نداشتن نمادین آتش&zwnj;نشان&zwnj;ها در بنای تازه&zwnj;ساز، طوری که احتمالا آخرش باید خود معمار را به طرح الصاق کرد تا معلوم شود چه گفته، چه اهمیتی دارد؟ پیگیری این&zwnj;ها هم می&zwnj;شود کار معماران &laquo;اثرگذار&raquo; باشد و مشارکتشان را می&zwnj;طلبد؛ اما مسئولیت مدنی که سودی ندارد و لابد از این رو است که دعوا سر همین مانده که کدام طرح کم&zwnj;تر بدتر است. به عبارت دیگر، وقتی مقیاس مسائل اینقدر وسیع است، تمرکز بر سرنوشت یک بنا چه چیز را تغییر می&zwnj;دهد؟ تقریبا شک ندارم که یک سال دیگر هم می&zwnj;گذرد و باز هم می&zwnj;شود همۀ این حرف&zwnj;های خجالتی و کم&zwnj;رو را از نو بنویسیم و همان مجموعۀ آسمانه را دوباره بخوانیم و همه&zwnj;اش همچنان مصداق همان روزها باشد.<br />منظور این نیست که واقعا نتیجۀ نهایی هیچ اهمیتی ندارد؛ اما سوختن و فروریختن و ماجرای پر افت&zwnj;و&zwnj;خیز دوباره ساختن پلاسکو، رگه&zwnj;هایی از تقریباً همۀ مسائل جاری معماری و شهر در ایران را هم در بر دارد. یک گام مهم حل همۀ آنها، تبدیل شدنشان به مسائلی عمومی است و در این روند بالا گرفتن گفتگوی عمومی حتماً مؤثر است. شاید در پس ذهن ما که در آسمانه بر این موضوع تأکید کردیم، دعوت از دوستان دیگر خودمان، اهل تاریخ و تئوری معماری، و دعوت از معماران است برای اینکه تلاش کنیم شعاع این بحث&zwnj;ها را فقط اندکی بزرگ&zwnj;تر کنیم؛ یک قدم آن&zwnj;طرف&zwnj;تر از پلاسکو هم جزو زندگی ماست.</p>