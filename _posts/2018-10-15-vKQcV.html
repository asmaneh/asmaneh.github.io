--- 
title: "در مواجهه با آثار تاریخی به دنبال چه چیزیم؟" 
authors: shabnam_jafari 
types: blog 
tags: آثار تاریخی,تاریخ معماری,آثار معماری,شبنم حاجی‌جعفری,آسمانه,مطالعات معماری ایران 
featured: false
slug: vKQcV 
excerpt: "چند سالی است که اقبال عمومی از آثار تاریخی، موزه‌گردی و رجوع به بناها و سایت‌های تاریخی رو به فزونی گذاشته است. نیت‌ها و انگیزه‌ها و رویکردها و نحوۀ رفتار در این بازدیدها به میزان تنوع بافت جامعۀ ایران متنوع و مختلف است. اما در این میان نکته‌ای توجه مرا جلب کرد که بارها و بارها از زبان بسیاری آن را به الحان مختلف و بیان‌های گوناگونان شنیده‌ایم؛ نکته‌ای دربارۀ طلبمان از آن آثار." 
--- 
<p style="text-align: justify;">چند سالی است که اقبال عمومی از آثار تاریخی، موزه&zwnj;گردی و رجوع به بناها و سایت&zwnj;های تاریخی رو به فزونی گذاشته است. نیت&zwnj;ها و انگیزه&zwnj;ها و رویکردها و نحوۀ رفتار در این بازدیدها به میزان تنوع بافت جامعۀ ایران متنوع و مختلف است. اما در این میان نکته&zwnj;ای توجه مرا جلب کرد که بارها و بارها از زبان بسیاری آن را به الحان مختلف و بیان&zwnj;های گوناگونان شنیده&zwnj;ایم؛ نکته&zwnj;ای دربارۀ طلبمان از آن آثار. مثلاً پس از این بازدیدها احتمالاً شنیده&zwnj;اید که کسی بگوید چیز &laquo;خاصی&raquo; نداشت؛ خبر خاصی نبود؛ چیزی را هم از دست ندادی، اگر ندیده&zwnj;ای؛ یا کاملاً برعکس: حیرت&zwnj;انگیز بود؛ خارق&zwnj;العاده بود؛ دیدنی بود. میان این هر دو اظهار نظر، به رغم تفاوتی که در ارزیابی&zwnj; وجود دارد، مفروضی مشترک نهفته است: ارزش&zwnj;گذاری آثار بر مبنای حیرت&zwnj;انگیزی و فاصله داشتنش از آنچه عادی و معمولی می&zwnj;نامیم. اینکه آتشی در آتشکده&zwnj;ای در یزد چند هزار سال است که روشن مانده یا نه تعیین می&zwnj;کند که آن آتشکده ارزش بازدید دارد یا نه؛ اینکه آب از فلان کوه مقدس به طور طبیعی هزار سال است که می&zwnj;چکد و این اتفاقی است که برای هر کوهی می&zwnj;افتد یا امری اعجاب انگیز موجب این اتفاق شده است مبنای ارزیابی ما از بازدیدمان قرار می&zwnj;گیرد؛ اینکه آیا به راستی از طاقچه&zwnj;های عالی&zwnj;قاپو صدای موسیقی به گوش می&zwnj;رسیده یا نه انگیزۀ خوش&zwnj;آمد و تحسین و ستایش یا به عکس بی&zwnj;اعتنایی ما به آن بنا می&zwnj;شود. مثال از این دست بسیار است.</p>
<p style="text-align: justify;">اما این طلب منحصر به بازدید از آثار تاریخی نیست. اینکه این چارطاقی نخستین چارطاقی در جهان است، این پل بلندترین پل تاریخی یا آن بادگیر بلندترین تا زمان خود بوده، فلان فن به کار رفته اختراع ایرانیان بوده، جلال و شکوه این کاخ به شکوه کاخ&zwnj;های زمانۀ خودش در جهان تنه می&zwnj;زده و ... علاوه بر اینکه در میان بسیاری از مردم عامل تفاخر و اگر خلاف آن اثبات شود عامل سرخوردگی فرهنگی است، در میان برخی محققین مطالعات تک&zwnj;نگاری آثار معماری نیز مبنایی است برای انتخاب. حتی در این ارزیابی و انتخاب گاهی از این هم فراتر می&zwnj;رویم و گذشته از قیاس اثر با آثار معاصر خودش، آن را با معیارهای امروزی خود می&zwnj;سنجیم و یا آن را مطابق با ذوق و سلیقۀ امروزی خود می&zwnj;یابیم و می&zwnj;ستاییم و نتیجتاً شایستۀ مطالعه می&zwnj;شماریم یا با نگاه امروزی&zwnj;مان آن را بی&zwnj;سلیقگی می&zwnj;شماریم و کنار می&zwnj;نهیم و اولویت را به دیگر آثار فاخر یا باب میل می&zwnj;دهیم. به بیانی دیگر التذاذ خود در مواجهه با آثار را مبنای انتخاب قرار می&zwnj;دهیم. اما این رفتار معنایی دیگر نیز دارد: در این نوع مواجهه به تاریخ با نگاه &laquo;انشائي&raquo; می&zwnj;نگریم و &laquo;باید&raquo;هایی را به آن عرضه می&zwnj;کنیم و از آن انتظار پاسخ داریم؛ در حالیکه هر آنچه که از گذشته به دست ما رسیده است به مثابۀ اسناد تاریخی حامل &laquo;اخبار&raquo; است. لازم است دمی در مقابلشان سکوت کنیم و آنچه می&zwnj;گویند بشنویم. لازم نیست برای جذب مخاطب، جذب گردشگر و جذب رسانه&zwnj;ها به دنبال تراشیدن ویژگی&zwnj;هایی محیرالعقول برای تاریخمان باشیم. کافی است شنونده یا روایت&zwnj;گر آنچه بوده و هست باشیم؛ هر قدر هم معمولی اما واقعی.</p>
<p style="text-align: justify;">&nbsp;</p>