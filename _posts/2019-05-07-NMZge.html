--- 
title: "حمام‌ها در آینۀ متون کهن*-۲" 
authors: tabassi 
types: blog 
tags: حمام,تاریخ حمام,حمام‌های تاریخی,حمام در متون,متون کهن,محسن طبسی,آسمانه,تاریخ معماری,مطالعات معماری ایران,رسالۀ ذهبیه 
featured: false
slug: NMZge 
excerpt: "رساله ذهبیه نام کتابی است کوچک ولی بسیار ارزنده و گران‌بها، و بنا بر مشهور، از سخنان گهربار امام هشتم علی بن موسی‌الرضا علیه‌السلام است در طب و بهداشت. این رساله را چنان‌که گفته‌اند حضرتش (ع) برای مأمون عباسی نوشته است در نیشابور و به طوری که راویان و شارحان آورده‌اند چون این رساله به مأمون رسید بسیار شادمان شد و فرمان داد تا آن را به آب زر نویسند و بدین سبب رساله ذهبیه نامیده شد." 
--- 
<p style="text-align: justify;">- رساله ذهبیه</p>
<p style="text-align: justify;">رساله ذهبیه نام کتابی است کوچک ولی بسیار ارزنده و گران&zwnj;بها، و بنا بر مشهور، از سخنان گهربار امام هشتم علی بن موسی&zwnj;الرضا علیه&zwnj;السلام است در طب و بهداشت. این رساله را چنان&zwnj;که گفته&zwnj;اند حضرتش (ع) برای مأمون عباسی نوشته است در نیشابور و به طوری که راویان و شارحان آورده&zwnj;اند چون این رساله به مأمون رسید بسیار شادمان شد و فرمان داد تا آن را به آب زر نویسند و بدین سبب رساله ذهبیه نامیده شد. انتساب این رساله را به امام رضا (ع) اغلب بزرگان شیعه و صاحبان کتب رجال تصریح کرده&zwnj;اند و علامه مجلسی نیز بخشی از آن را با اسنادی دیگر در نهایت بسط و تفصیل نقل کرده است. نثر رساله به سبکی بدیع و بی&zwnj;تکلف آراسته است و تعقیدی در آن دیده نمی&zwnj;شود.</p>
<p style="text-align: justify;">"فصل در حجامت- و چون حجامت خواهی کردن، آن &zwnj;گه کند که دوازده روز از هلال گذشته باشد تا به پانزده روز تا بدنت را سودمند بود و در نقصان هلال حجامت مکن الا مگر که محتاج باشی زیرا که خون نقصان پذیرد در نقصان هلال، و حجامت آن&zwnj; گه باید کردن که از عمر بیست و دو سال گذشته باشد و هر بیست روز حجامت باید کرد و چندانک زیادت شود به حساب نگه دارد.</p>
<p style="text-align: justify;">و بداند که حجامت خون از رگ&zwnj;ها ستاند که در ظاهر پوست باشد لاجرم قوه ضعیف نگردد چنان&zwnj;که به رگ زدن ضعیف می&zwnj;گردد و حجامت گو قفا گرانی سر را سود دارد و حجامت رگ&zwnj;های گردن سبکی سر آرد و روی و چشم را سود دارد و درد دندان را نافع بود و باشد کی فصد به جای همه قیام نماید و حجامت زیر زنخدان فساد بن دندان را سود دارد و درد دهان را نافع بود. و حجامت میان هر دو دوش خفقان را سود دارد که با امتلا بود و حرارت و حجامت بر ساق&zwnj;ها امتلا را کم کند و درد مثانه و گرده را سود دارد و حیض براند و باشد که بی&zwnj;هوش آرد... و باید که جای رگ زدن به آب گرم بمالند تا خون خالص بیرون آید... و در آن روز در حمام نرود زیرا که بیماری بد حادث کند و آب گرم بر سر و تن ریزد....</p>
<p style="text-align: justify;">در جمع کردن و ناکردن طعام- ... و در گرماوه رفتن بر سر سیری و گرسنگی قولنج آرد و غسل کردن با آب سرد پس از ماهی خوردن فالج بار آرد... و جماع بعد از جماع بی آنک در میان غسلی بود &zwnj;[سنگ در مثانه اندازد]... و بر تو باد که از غسل غافل نگردی... . و چون خواهی که در گرماوه روی، روی و سرت درد نکند اول چون در گرماوه درآیی پنج کف آب گرم بخورد به امر خدای&zwnj;تعالی ایمن گردد از درد سر و درد شقیقه. ... و هر کی خواهد کی بلغم فاسد از او برود در گرماوه بسیار رود... و هر کی خواهد بادهای سرد را بشکند حقنه می&zwnj;کند و روغن&zwnj;های نرم به کار می&zwnj;دارد و تن را به آب گرم بمالد نیکو بود.</p>
<p style="text-align: justify;">منافع گرماوه- بدانک در جهان هیچ بنایی پر حکمت&zwnj;تر و بامنفعت&zwnj;تر از گرماوه نکرده&zwnj;اند و ترکیب بنای گرماوه بر ترکیب جسد آدمی کرده&zwnj;اند و گرماوه را چهار خانه است بر چهار طبایع. خانه اول سرد و خشک است و خانه دوم سرد و تَر است و خانه سیم گرم و تَر است و خانه چهارم گرم و خشک است. و منفعت گرماوه بسیار است؛ [مزاج را] به اعتدال آورد و عضوهای بزرگ را قوی گرداند و فضل&zwnj;ها را بگذارد و در گرماوه رفتن بر سیری و گرسنگی قولنج تولد کند و اندام زیر را به آب سرد شستن عادت کند و پیش از آن کی در گرماوه رود نوره کند، از مجامعت پرهیز کند به ده یا به دوازده ساعت و در نوره چیزی از اقاقیا و صبر و حضض دراندازد و آن&zwnj; گه دراندازد که نوره مرده باشد در آبی گرم که درو بابونه و مرزنجوش و بنفشه خشک پخته باشند و زرنیخ چندان باید کی سدس نوره و بعد از آنکه به کار برده باشد دست&zwnj;ها را به چیزی بشورد کی بوی آن برود و هر کی خواهد کی از نوره و سوزش نوره ایمن باشد نوره را بسیار نشوراند و زودتر بشورد و دست&zwnj;ها به روغن گل بمالد و اگر العیاذ بالله بسوزاند، بستاند عدس پوست کنده با سرکه و گلاب و بر آن جایگاه کی سوخته باشد طلی کند و چون خواهند کی نوره خشکی نکند بعد از نوره جایگه را به سرکه و روغن گل نیک بمالد و در گرماوه اندک نشستن تری فزاید و بسیار نشستن خشکی فزاید و چون بیرون آید خود را به مئزری بپیچد و حرکت نکند و ساعتی بیاساید و شربتی لایق مزاج به کار برد و عود بخور کند و جامه مبخر بپوشد. " (درخشان، ۱۳۶۰، ۳۸۳-۳۷۹).</p>
<p style="text-align: justify;">- تقویم الصحه</p>
<p style="text-align: justify;">نویسنده این اثر معلوم نیست ولی ابن بطلان بغدادی آن را به عربی ترجمه کرده و ظاهراً به نام همو نیز شهرت یافته است. در این رساله در چند مورد به حمام اشاره شده است، از جمله در منافع و مضرات میوه&zwnj;ها، از میوه&zwnj;ای به نام آبی اسم می&zwnj;برد: "علاج شکم رفتن را پیش از غذاها و عصب&zwnj;ها را زیان دارد. باید که پس از خوردنش در گرمابه شوند و بندگاه&zwnj;ها را به روغن بمالند و... " (بغدادی، ۱۳۶۶، ۱۱).</p>
<p style="text-align: justify;">در جای دیگری به آب چشمه&zwnj;ها اشاره می&zwnj;کند: "آب چشمه&zwnj;های سرد و آب مزمل را از ناشتا خوردن دماغ و معده و دندان و عصب&zwnj;ها و استخوان&zwnj;ها را زیان دارد خصوصاً در گرمابه از پس جماع و ماندگی حرارت غریزی را بمیراند... ." (همان، ۱۱۰). وی همچنین گرمابه کردن به اعتدال را از راه&zwnj;های دفع خمار شراب ذکر می&zwnj;کند (همان، ۱۳۶). در این رساله به بعضی نکات جالب اشاره شده است که در سایر رسایل وجود ندارد از جمله اینکه نویسنده معتقد است که فعالیت شدید بدنی و کُشتی گرفتن برای کارگران گرمابه&zwnj;ها زیان دارد (همان، ۱۴۰).</p>
<p style="text-align: justify;">نویسنده ناشناس رساله تقویم الصحه در بخشی مستقل به حمام می&zwnj;پردازد و شرح مبسوطی از مزایای گرمابه و هوا و معماری آن، ذکر و فضاهای حمام را بر حسب درجه حرارت و میزان رطوبت آنها تقسیم&zwnj;بندی می&zwnj;کند (همان، ۱۴۲). سپس در ادامه، فواید و مضرات استحمام با آب بسیار گرم، آب گرم و خوش، آب سرد و آب بسیار سرد را بر می&zwnj;شمرد (همان، ۱۴۴) و نهایتاً شرح جامعی از مشت و مال به دست می&zwnj;دهد: "مالش بی&zwnj;روغن، اگر به اعتدال کنند، خون را به ظاهر پوست کشد اما روغن بی&zwnj;مالش به کار بردن، مسام&zwnj;ها را ببندد و منع تحلیل خلط&zwnj;ها کند و پس از گرمابه به آب گرم، حرارت تن نگاه دارد و رطوبت اصلی بیفزاید." (همان، ۱۴۶).</p>
<p style="text-align: justify;">- کامل الصناعه الطبّیه</p>
<p style="text-align: justify;">این کتاب، اثر علی بن عباس مجوسی اهوازی، طبیب دربار عضدالدوله دیلمی و از متون مهم پزشکی به شمار می&zwnj;آید و حتی صاحب نظران آن را نخستین کتاب پزشکی دانسته&zwnj;اند که به صورت کلاسیک تألیف شده است (محدثی، ۱۳۷۷، ۵۹). این کتاب که چند نسخه از آن در کتابخانه مجلس شورای اسلامی و کتابخانه مرکزی دانشگاه تهران موجود است، از منظر ادبی نیز از متنی روان برخوردار است و به تازگی با عنوان کامل الصناعه فی الطب، توسط انتشارات احیای طب طبیعی به زیور طبع آراسته شده است (رک: اهوازی، ۱۳۸۷).</p>
<p style="text-align: justify;">"مقاله پنجم (شامل ۳۸ باب) در هوا، ورزش، اغذیه و...؛ در باب سیزدهم در مورد استحمام می&zwnj;نویسد: پس از حرکت ورزش، استحمام در درجه دوم از وظایف شخصی قرار دارد و باید بعد از ورزش استحمام کرد تا فضولات و سمومی که با حرکت خارج نشده است از این راه دفع گردد و چرک و گرد و غباری که در نتیجه ورزش سطح بدن را گرفته پاک شود. استحمام را باید بر غذا مقدم داشت چون بعد از غذا سبب امتلاء (پُر شدن) سر از فضول و عدم هضم غذا خواهد شد. اگر این عمل استمرار یابد موجب استسقاء می&zwnj;گردد. در منافع استحمام می&zwnj;نویسد: بدن را مرطوب نگاه می&zwnj;دارد و حرارت غریزی را تقویت می&zwnj;کند و باعث سرعت هضم غذا می&zwnj;شود، سوراخ&zwnj;های موجود در پوست بدن را باز و فضولات را دفع می&zwnj;کند، دردها را تسکین و بادها را به تحلیل می&zwnj;برد. خارش و جرب را سود می&zwnj;بخشد، نزلات را نضج داده، عسرالبول را تسهیل می&zwnj;نماید. برای بیماری قولنج و اسهال نیز سودمند است." (محدثی، ۱۳۷۷، ۶۵؛ به نقل از اهوازی).</p>
<p style="text-align: justify;">"[در جزء دوم کتاب] در مورد استحمام دستور می&zwnj;دهد که بعد از ورزش انجام شود اما نباید به این کار بلافاصله بعد از ورزش اقدام کرد باید کمی صبر کرد و قبل از ورود به حمام بایستی بدن را با مواد روغنی به طور ملایم مالید. راجع به غذا دستور می&zwnj;دهد که بعد از حمام صرف شود ولی با قدری تأمل و در این فاصله بهتر است که شربت سکنجبین میل شود و سپس غذا صرف گردد." (همان، ۷۱). اهوازی در جزء دوم و در مقاله چهاردهم در باب اول، راجع به جذام، استحمام و مالش بدن با آب بابونه را برای مبتلایان به جذام مفید دانسته و تجویز کرده است (همان، ۷۳).</p>
<p style="text-align: justify;">- دفع المضار</p>
<p style="text-align: justify;">این کتاب، اثر ابوعلی سینا و نام کامل آن دفع المضار الکلیه عن الابدان الانسانیه بتدارک انواع خطاء التدبیر است، که متن کامل آن بین سال&zwnj;های ۳۹۲ تا ۴۰۳ ه.ق برای ابوالحسن احمد بن محمد السهلی، وزیر دانش&zwnj;دوست علی بن مأمون خوارزمشاه، به زبان عربی نگاشته شده است.</p>
<p style="text-align: justify;">کتاب مشتمل بر هفت مقاله است: در انواع خطاها، در باب هوا، در حمام، در خوراک، در آب و مشروبات، در حرکات، در باب استفراغ. خاتمه کتاب نیز در باب اسهال است. نسخه&zwnj;های متعددی از این اثر در کتابخانه&zwnj;های دنیا وجود دارد. کتاب به سال ۱۳۰۵ ه.ق در مطبعه بولاق مصر به چاپ رسیده که در حاشیه آن، کتاب منافع الاغذیه و دفع مضارها، تألیف حکیم محمد زکریای رازی نیز آمده است. ترجمه&zwnj;ای فارسی از این اثر در کتابخانه بریتانیا موجود است که در تاریخ ۸۸۴ ه.ق تحریر شده و در دیباچه آن آمده که برای حسین ترخان ترجمه شده است؛ و ترجمه دیگری به فارسی نیز توسط شیخ حسین جابر انصاری صورت گرفته که به سال ۱۳۱۰ در دهلی، تحت عنوان موجز عظیم&zwnj;النفع به چاپ رسیده است. ترجمه ایتالیایی این اثر توسط آندره&zwnj;آ آلپاگو به سال ۱۵۴۷ م. در ونیز به چاپ رسیده است.</p>
<p style="text-align: justify;">- رساله حفظ الصحه</p>
<p style="text-align: justify;">این رساله از آثار حکیم ابوعلی سینا، به زبان عربی و در باب بهداشت نگاشته شده است. رساله حفظ الصحه در سیزده فصل و مشتمل است بر ذکر کیفیات و اعتدال بدن&zwnj;های گوناگون و نیاز آنها به بهداشت و تدابیر روزانه، و مسواک کردن، و ورزش، و حمام، و منافع و مضار شراب، و دستور خواب، و رگ زدن و حجامت، و مسهل دادن، و استفراغ و امثال آنها. این کتاب به تازگی بازخوانی، تصحیح و به زیور طبع آراسته شده است (رک: ابوعلی سینا، ۱۳۸۶).</p>
<p style="text-align: justify;">- ذخیره خوارزمشاهی</p>
<p style="text-align: justify;">این اثر توسط زین&zwnj;الدین جرجانی در قرن پنجم هجری و برای یکی از پادشاهان سلسله خوارزمشاهی، تألیف شده و در آن به ویژگی&zwnj;های معماری حمام و تأثیرات کالبد بنا بر جسم و جان آدمی و نیز شرح برخی درمان&zwnj;های متداول پرداخته شده است. به عنوان نمونه "و از پس استفراغ، اندر آب گوگرد نشاندن و گرمابه خشک نافع باشد...". در همین کتاب، در ذکر انواع نبض آدمی به نبض موجی اشاره می&zwnj;کند که پس از گرمابه رفتن یا شراب خوردن بسیار، باعث مشکلاتی برای شخص می&zwnj;شود (جرجانی، ۱۳۵۲، ۷۴ از کتاب دوم).</p>
<p style="text-align: justify;">- خلاصه التشریح</p>
<p style="text-align: justify;">اثر اسماعیل بن ابراهیم شیخ احمد تبریزی، که به تاریخ ۹۷۲ ه.ق. در ۲۵ باب و از برای خواجه ابراهیم نگاشته شده است. باب یازدهم این اثر درباره حمام است. نسخه خطی این کتاب در کتابخانه مرکزی دانشگاه تهران به شماره ۳۸۲۹/۲ محفوظ است. این نسخه در سده دهم به تاریخ ۹۷۲ ه.ق تحریر شده است.</p>
<p style="text-align: justify;">- رساله فصد و حجامت و علق</p>
<p style="text-align: justify;">تألیف عمادالدین محمود بن مسعود بن محمود بن محمد بن احمد بن حسین بن علاء طبیب و به تاریخ ۹۹۰ ه.ق. است. این کتاب در سه بخش جداگانه نوشته شده که بخش حجامت آن به حمام و آداب حجامت در حمام اختصاص دارد. نسخه خطی این اثر در کتابخانه مجلس شورای اسلامی به شماره ۸۰۸۵/۲ محفوظ است. این نسخه به خط نستعلیق توسط علیرضا فرزند حسن طبیب تحریر شده و دارای ۳۱ برگ است.</p>
<p style="text-align: justify;">- فواید بدنیه</p>
<p style="text-align: justify;">اثر فیض&zwnj;الله مرعشی، متعلق به سده ۱۱ و ۱۲ هجری، که در یک مقدمه و دوازده باب نگاشته شده است. باب چهارم به حجامت و باب پنجم به حمام پرداخته شده که خود در دو فصل تدوین شده است. نسخه خطی آن در مجموعه سید محمدعلی روضاتی در اصفهان، بدون تاریخ محفوظ است. چند سطری از آغاز نسخه افتاده و یادداشتی از میر سیدمحمد چهارسویی بر آن نگاشته شده است. این نسخه ۶۱ برگ دارد.</p>
<p style="text-align: justify;">- رساله فی الحمام و منافعه و مضاره</p>
<p style="text-align: justify;">اثر حکیم زکریای رازی، که طی آن به تفصیل به تمامی وجوه طبی گرمابه&zwnj;ها، برخی آداب و فواید و مضار استحمام اشاره شده است.</p>
<p style="text-align: justify;">- رساله دلاکیه</p>
<p style="text-align: justify;">اثر محمدکریم خان کرمانی است که در نیمه دوم سده سیزدهم هجری (اتمام در چهارم محرم الحرام ۱۲۷۲ ه.ق)، به خواهش شخصی به نام کربلایی رضا نگاشته شده است. گویا خواهنده این رساله، خود به فن دلاکی اشتغال یا دست کم به آن تعلق خاطر داشته است. کتاب شامل مقدمه و ده باب است: باب اول، در حمام رفتن، آنچه باید انسان در حمام بکند؛ باب دویم، در کتاب&zwnj;های متعلقه به حمام؛ باب سیوم، در زایل کردن مو از بدن؛ باب چهارم، در کیسه کشیدن و سنگ&zwnj;پا به کار بردن و مالش دادن؛ باب پنجم، در خضاب کردن؛ باب ششم، در خون کم کردن؛ باب هفتم، در کندن دندان است؛ باب هشتم، در ناخن چیدن؛ باب نهم، در ختنه کردن است؛ باب دهم، در شانه کردن و عطر به کار بردن بعد از حمام.</p>
<p style="text-align: justify;">اگرچه مطمئناً این اثر را نمی&zwnj;توان در قیاس با سایر آثار معرفی&zwnj;شده، یک کتاب پزشکی دانست اما چون اشارات آن به معماری حمام عمدتاً ناظر بر رعایت بهداشت عمومی و حفظ سلامت فردی است لذا اثر قابل توجهی به شمار می&zwnj;رود. به همین مناسبت، مقدمه کتاب مذکور عیناً نقل می&zwnj;شود:</p>
<p style="text-align: justify;">"بدان که حمام بنایی است از وضع حضرت سلیمان چنان&zwnj;که نقل کرده&zwnj;اند، و بعضی گفته&zwnj;اند که از وضع حکماست و حمام باید چهار خانه باشد تا بر نهج اعتدال باشد، خانه اول باید سرد و خشک باشد که در آن آب نباشد و خانه دویم باید سرد و تَر باشد یعنی حرارت آتش به آن نرسد و آب سرد داشته باشد و خانه سیوم گرم و تَر باشد که بخار اندرون خانه به آنجا برسد و آب هم داشته باشد و چهارم خانه باید گرم و خشک باشد که حرارت آتش در آنجا قوی باشد.</p>
<p style="text-align: justify;">و هوایش بنهایت گرم باشد که عرق آورد و رطوبت&zwnj;های بدن به واسطه عرق کردن کم شود و به آن واسطه، گرم و خشک باشد نه آنکه آب نداشته باشد چنان&zwnj;که از حضرت امام رضا (ع) مروی است که فرمودند که حمام مرکب است بر ترکیب بدن انسان و از برای حمام چهار خانه است مثل چهار طبیعت جسد، خانه اول سرد و خشک است و دوم سرد و تَر و سیوم گرم و تَر و چهارم گرم و خشک و فرمودند منفعت حمام عظیم است؛ بدن را معتدل می&zwnj;کند و چرک را می&zwnj;برد. پی را و رگ را نرم می&zwnj;کند و تقویت اعضای بزرگ می&zwnj;کند و فضول را آب می&zwnj;کند و عفونت را می&zwnj;برد و اگر خواهی در بدن تو جوشش و بخار پیدا نشود اول مرتبه در حمام بدن خود را به روغن بنفشه چرب کن.</p>
<p style="text-align: justify;">و بدان که حمام باید سقفش بلند باشد تا هوایش به جهت مردم و عفونت چرک&zwnj;ها و زیرآب&zwnj;ها و متوضّاها فاسد نشود. و روزنه&zwnj;ها داشته باشد که هر زمان هوای آن متعفن شود شیشه&zwnj;های آن را بردارند تا هوای متعفن بیرون رود بلکه اگر هر شب بعد از بیرون رفتن مردم چند ساعتی بعضی از روزنه&zwnj;ها را بردارند که عفونت بیرون رود بهتر است و متوضّا در اندرون خانه نباشد و راه به آن نداشته باشد که عفونت داخل گرمخانه شود و سوراخ زیرآب گرمخانه بسیار تنگ باشد که عفونت بیرون نیاید.</p>
<p style="text-align: justify;">و باید حمام کهنه باشد که بوی ساروج و آهک و گِل ندهد و بعضی گفته&zwnj;اند که هفت سال از بنایش گذشته باشد و باید رختکن حمام بسیار سرد نباشد که در هنگام بیرون آمدن ضرر رساند و چایش عارض شود و اگر کسی را طاقت آنجا نباشد در خانه سیوم جامه را بکند و بپوشد و در حمام، بخورهای گرم مانند کندر نباید کرد که باعث سردرد و تنگی نفس شود و بلکه بخورهای سرد مانند صندل، پسندیده است.</p>
<p style="text-align: justify;">و حذر کند بسیار از افروختن زغال، چه در جامه&zwnj;کن و چه در گرمخانه که سمّ قاتل است بلکه حذر کند از گذاردن آتش اگرچه سوخته باشد، در گرمخانه که بسیار مضر است و باید دالان&zwnj;های حمام پیچ و خم بسیار داشته باشد که هوای بیرون داخل نشود و گرد و غبار کوچه&zwnj;ها داخل نشود که بسیار مضر است و آبها در حوض&zwnj;ها و خزانه&zwnj;ها به قدر آنکه متعفن شود و هوای حمام را فاسد کند نگذارد و همچنین در گوشه و کنار حمام به هیچ وجه نگذارد که کثافات جمع شود و بماند و بخار کند و هوا را فاسد کند چراکه اگر هوایش متعفن شود کثیرالضرر است خاصه برای دلاکان و کسانی که بسیار در حمام می&zwnj;مانند و باعث تب&zwnj;ها و عفونت اخلاط می&zwnj;شود.</p>
<p style="text-align: justify;">و همچنین شایسته نیست نمد بر در حمام بستن چراکه چون رطوبت و حرارت بدان رسد متعفن می&zwnj;شود و بخارش باعث عفونت حمام می&zwnj;شود بلکه بهتر آن است که تخته&zwnj;های در، متصله و بی&zwnj;فرجه باشد که هوای حمام بیرون نرود و نوره&zwnj;کش خانه در اندرون خانه نباید باشد و راه به آنجا نباید داشته باشد که عفونت آهک در حمام مضر است و نوره در حمام نسازد که بخار آهک در حمام بلند شود.</p>
<p style="text-align: justify;">و بهترین حمام&zwnj;ها آن است که آبش شیرین و گوارا باشد و آب شور و تلخ مضر است به بدن؛ مگر به صاحب استسقا و بلغمی مزاج که برای آنها آب شور نافع&zwnj;تر است و همچنین باید حمام آبش به آتش گرم شده باشد نه آنکه از چشمه&zwnj;های گرم باشد که آب چشمه&zwnj;های گرم از جهنم و حرارت جهنم گرم شده است و مضر است و شفا جستن به آنها خوب نیست چنان&zwnj;که از رسول خدا (ص) رسیده است و به صفراوی مزاجان بسیار مضر است و در هر خانه&zwnj;ای از خانه&zwnj;های حمام آبی مناسب هوای آن ضرور است و استعمال مناسب آب باید بکند پس در گرمخانه، آب سرد و در سردخانه، آب گرم مناسب نباشد.</p>
<p style="text-align: justify;">و حذر کنند از گشودن سوراخ و دودکش حمام، در حمام؛ چه کسی در حمام باشد و چه نباشد که باعث عفونت هوای حمام می&zwnj;شود و مورث صداع و خفقان و غشی می&zwnj;شود و بسیار مضر است و بهتر آن است که حمام بسیار وسیع باشد که هوایش از بوهای بد و دود قلیان و نفس&zwnj;های مردم به زودی متعفن نگردد و بهتر آن است که بسیار روشن باشد که حمام روشن، مفرح است و حرارت و قوای انسان را انتعاش می&zwnj;کند و خون را زیاد می&zwnj;کند به خلاف حمام تاریک و تیره، که باعث وحشت و غلبه سودا می&zwnj;گردد.</p>
<p style="text-align: justify;">و بهتر آن است که حمام را سفید کنند که سبب روشنایی می&zwnj;شود و تفریح می&zwnj;آورد و زمین حمام باید سنگ سخت باشد تا عفونت قبول نکند و آب در آن نفوذ نکند و نماند. پس اگر ساروج یا آجر باشد آب در آن نفوذ کند و متعفن شود و بخاری که از آن بر می&zwnj;خیزد متعفن است و مضر است.</p>
<p style="text-align: justify;">و لنگ&zwnj;ها را در اندرون حمام مدتی نگذارد و شب در گرمخانه نگذارد که به زودی عفونت می&zwnj;کند و هوا را فاسد می&zwnj;کند و هر کس به خود می&zwnj;بندد از عفونت آن متضرر می&zwnj;شود و لنگ&zwnj;ها را در آفتاب بخشکانند که عفونتش کم شود و حرارت آفتاب جذب بخارهای متعفن آنها را کند و در سایه، رفع عفونت آنها نمی&zwnj;شود و همچنین روی سنگ حمام نخشکانند که بخارهای متعفن از آنها بر می&zwnj;آید و هوا را فاسد می&zwnj;کند.</p>
<p style="text-align: justify;">و حمام باید خزانه&zwnj;های متعدد داشته باشد و یک از یک گرم&zwnj;تر باشد که صاحب هر مزاجی با آب مناسب شستشوی خود را کند، بلغمی مزاجان را آب گرم&zwnj;تر شایسته است و صفراوی مزاجان را آب سردتر و دموی مزاجان و سوداوی مزاجان را آب معتدل بهتر است. در فصل زمستان حمام گرم&zwnj;تر بهتر است و در فصل تابستان معتدل&zwnj;تر. و آنچه وارد شده است از حضرت امام موسی (ع) هر وقت می&zwnj;خواستند به حمام روند می&zwnj;فرمودند که سه روز آتش کنند و نمی&zwnj;شد که داخل حمام شوند مگر آنکه سیاه را می&zwnj;فرمودند که می&zwnj;رفتند در حمام و نهرها می&zwnj;انداختند. پس وقتی که حضرت می&zwnj;رفتند گاهی می&zwnj;نشستند و گاهی از شدت گرمی می&zwnj;ایستادند، نه از جهت آن است که مستحب است مردم هم چنین کنند بلکه مناسب مزاج ایشان چنین بود.</p>
<p style="text-align: justify;">و صاحب مزاج صفراوی و حمام بسیار گرم البته متضرر می&zwnj;شود و بسا آنکه غشی کند. پس حمام باید جاهای خنک&zwnj;تر و جاهای گرم&zwnj;تر داشته باشد تا صفراویان در موضع خنک&zwnj;تر حمام در نزد حوض&zwnj;های سرد بنشینند و بلغمی مزاجان در مواضع گرم که در زیرش آتش باشد بنشینند و دموی و سوداوی مزاجان در جاهای معتدل بنشینند. این مجملی است از امر حمام که نوشته شد به جهت آنکه هر کس می&zwnj;سازد و مباشر می&zwnj;شود چنین کند و غیر آنها در چنین حمامی روند و از غیر آن اجتناب کنند تا ان&zwnj;شاءالله به سلامت باشند." (رضوی برقعی، ۱۳۸۸، ۶۹-۶۸).</p>
<p style="text-align: justify;">- رساله صلاح الصحاح</p>
<p style="text-align: justify;">افضل&zwnj;الدین ابوحامد احمد بن حامد کرمانی، ملقّب به افضل کرمان، از نویسندگان بزرگ آخر قرن ششم هجری است. وی در آخرین قِسم (ص ۱۵۴ به بعد) از اقسام پنجگانه کتاب عقد العلی للموقف الاعلی، گوشه&zwnj;ای از احوال خود را آورده است.</p>
<p style="text-align: justify;">علاوه بر کتاب عقد العلی للموقف الاعلی که قدیمی&zwnj;ترین تاریخ حوادث کرمان در عهد سلاجقه است، از افضل کرمان آثار دیگری باقی مانده که یکی بدایع الازمان فی وقایع کرمان معروف به تاریخ افضل است که شامل اطلاعات مبسوطی درباره جغرافیای کرمان و شرح نواحی مختلف و تفصیل بنای بلاد عمده آن و تاریخ مختصر کرمان از دوره قبل از اسلام و فتح آن به دست مسلمانان تا روزگار مؤلف است؛ و دیگری المضاف الی بدایع الازمان فی وقایع کرمان است که در سال ۶۱۳ ق تألیف شده و درباره تاریخ کرمان است.</p>
<p style="text-align: justify;">افضل&zwnj;الدین علاوه بر تاریخ&zwnj;نگاری و تبحر در فنون شعر و ادب در فن طبّ نیز مهارتی داشته به امر طبابت نیز می&zwnj;پرداخته و چندین بار در کتاب عقد العلی بدین امر اشاره کرده است. لذا اثر دیگر وی، رساله&zwnj;ای است کوچک در طب با عنوان صلاح الصحاح فی حفظ الصحه. در صحت انتساب این رساله به افضل&zwnj;الدین شکی نیست و از نادره آثاری است که به حفظ صحت و بهداشت عمومی پرداخته و در چهار مقالت ترتیب یافته است: مقالت یکم، در حفظ صحت؛ در سه فصل: در وصایا و کلمات حکما، در اصلاح امور غیرطبیعی که آن را ستّه ضرور نامند، حفظ صحت به حسب انسان: طفلان، جوانان و پیران. مقالت دوم، در حفظ صحت به حسب فصول؛ در چهار فصل: تدبیر صحت در فصل بهار، تدبیر صحت در فصل تابستان، تدبیر صحت در فصل خزان و تدبیر صحت در فصل زمستان.</p>
<p style="text-align: justify;">مقالت سیم، در حفظ صحت اعضای رئیسه و اندام&zwnj;ها؛ در سیزده فصل: در حفظ صحت سر و دِماغ...، در حفظ صحت ذوق و آن چشیدن باشد...، در حفظ صحت جگر...، در حفظ صحت آلات تناسل و گرده و مثانه. و مقالت چهارم، در یاد کردن بعضی شراب&zwnj;ها و داروها که ساختن و داشتن آنها آسان بود (رک: کرمانی، ۲۵۳۶).</p>
<p style="text-align: justify;">در نسخ موجود این رساله، اختلاف درخور ملاحظه&zwnj;ای از نظر ترتیب و کمیت مطالب دیده می&zwnj;شود. از این اثر، نسخی چند در کتابخانه&zwnj;های ایران و جهان موجود است از جمله نسخه خطی کتابخانه مرکزی دانشگاه تهران به شماره ۵۱۸۸ [پزشکی ۲۳۸/۱۰]؛ و میکروفیلم دانشگاه تهران.</p>
<p style="text-align: justify;">- ینبوع الحکم</p>
<p style="text-align: justify;">اثر حسن طبیب شیرازی. نویسنده، از طبیبان قرن نهم بوده که پسرش نجیب&zwnj;الدین عبدالله، بعدها طبیب مخصوص شاه طهماسب اول می&zwnj;شود. حسن طبیب، کتاب ینبوع الحکم را در بیست فصل می&zwnj;نگارد. نسخه&zwnj;ای از این اثر، به خط نسخ در کتابخانه ملی ایران موجود می&zwnj;باشد. مؤلف، ابتدا ترکیب آدمی را از جسم و روح بیان کرده و سپس تعریفی از صحت و مرض به دست می&zwnj;دهد و در ادامه نقش دانش پزشکی را بیان می&zwnj;دارد. وی در هر یک از فصول بیست&zwnj;گانه کتاب، به شرح اندامی از بدن می&zwnj;پردازد.</p>
<p style="text-align: justify;">- آیین شهرداری</p>
<p style="text-align: justify;">اثر ابن اخوه، که هر چند به امر حسبت و وظایف محتسب می&zwnj;پردازد اما در حسبت بر گرمابه&zwnj;داران، مطالبی درباره وجوه پزشکی و بهداشتی (و غالباً به نقل از اطبّاء) دارد که جالب است. در اینجا بخش&zwnj;هایی از این کتاب را مرور می&zwnj;کنیم:</p>
<p style="text-align: justify;">"گرمابه را سود و زیانی است. اما سودهای آن باز شدن مسام بدن و ریختن زیاده&zwnj;ها و باز شدن بادها و بسته شدن مزاج در صورتی که کار کردن آن به سبب ناگواری خوراک بوده باشد، و پاکیزگی از چرک و عرق، زایل شدن خارش و جرب و نرم شدن بدن و خوبی هضم و نضج (بهبود) سرماخوردگی و زکام و استوار شدن (مصونّیت) در برابر تب یک روزه و دقّ و ربع است. اما زیان&zwnj;های گرمابه این است که بدن را سست و حرارت آن را در مدت درنگ در گرمابه ضعیف می&zwnj;کند و اشتها را از میان می&zwnj;برد و قوه باه را ناتوان می&zwnj;سازد و بزرگ&zwnj;ترین زیان آن به هنگام ریختن آب گرم بر اعضای ناتوان است که بدن را خشک و لاغر و ناتوان می&zwnj;سازد. استحمام پس از سیری اما بعد از هضم اول، بدن را نرم و فربه و پوست را زیبا می&zwnj;کند." (ابن اخوه، ۱۳۶۷، ۱۹۵- ۱۹۴).</p>
<p style="text-align: justify;">چنان&zwnj;که گفته شد، کتاب آیین شهرداری هرچند که یک کتاب پزشکی نیست، اما مطالب آن آن&zwnj;قدر ارزشمند است که حتی سیریل الگود نیز بر اساس مندرجات آن، درباره وظایف محتسب چنین می&zwnj;نویسد: "... وظیفه نظارت بر حسن اجرای این مقررات [مقررات دارویی و بهداشتی] کار یک پزشک نبود بلکه بر دوش محتسب قرار داشت. تفتیش غذاها و نوشابه&zwnj;ها و جلوگیری از شیوع بیماری&zwnj;های عفونی از طریق گرمابه&zwnj;ها نیز برعهده وی بود. در مورد حمام وظیفه محتسب این بود که مواظب باشد از آب تمیز و تازه استفاده گردد، کف سنگی آن شسته و تمیز باشد و از شستن نمد، چرم و هر چیز دیگری که در حمام ایجاد بوی بد می&zwnj;کرد جلوگیری شود. به علاوه از ورود مبتلایان به جذام و بیماری&zwnj;های پوستی به حمام، به سختی ممانعت به عمل می&zwnj;آمد. عمادالدین به امکان ابتلاء به سفلیس از طریق آب حمام اشاره کرده است." (الگود، ۱۳۷۱، ۳۱۳). البته الگود به منبع خود اشاره&zwnj;ای نکرده است.</p>
<p style="text-align: justify;">- قابوس&zwnj;نامه</p>
<p style="text-align: justify;">اثر عنصرالمعالی کیکاوس بن وشمگیر است که در آن وجوه گوناگون پزشکی مرتبط با حمام مورد توجه و تأکید قرار گرفته است. مؤلف، در باب شانزدهم، اندر آیین گرمابه رفتن، به فرزند خود تأکیداتی می&zwnj;کند که بیشتر جنبه حفظ بهداشت و سلامت عمومی را دارد و کیفیت معماری حمام را نیز باز می&zwnj;نماید: "چون به گرمابه رفتن حاجت اوفتد بر سیری مرو که زیان دارد و نیز در گرمابه به جماع مشغول مباش. البته خاصه در گرمابه گرم که محمد زکریای رازی گوید عجب دارم که کسی به گرمابه گرم اندر جماع کند و اندر وقت فجا بنمیرد.</p>
<p style="text-align: justify;">اما گرمابه سخت جلیل است. شاید گفتن که تا حکیمان بناها ساختند از گرمابه بهتر هیچ بنا نساختند ولیکن با همه نیکی، هر روز به گرمابه رفتن سود ندارد بلکه زیان دارد که عصب&zwnj;ها و مفاصل نرم گرداند و سختی وی ببرد و طبیعت عادت کند هر روز به گرمابه رفتن. تو چون یک روز نروی آن روز تن تو چون بیماری بود و اندام&zwnj;ها درشت شود. چنان باید که هر دو روز یک روز شود تا هم تن را سود دارد و هم بر عنانی منسوب نکنند.</p>
<p style="text-align: justify;">و چون به گرمابه روی اول به خانه سرد رو یک زمان توقف کن چندان که طبع از وی حظی یابد. آن&zwnj;گاه در خانه میانگی رو و آنجا یک زمان بنشین تا از آن خانه نیز بهره یابی. آن&zwnj; گه در خانه گرم شو و ساعتی همی باش تا حظ خانه گرم نیز بیابی و چون گرما در تو اثر کرد در خانه خلوت رو آن جا سر بشوی و باید که در گرمابه بسیار مقام نکنی و آب سخت گرم و سخت سرد بر خود نریزی معتدل باید که بود.</p>
<p style="text-align: justify;">و اگر گرمابه خالی بود غنیمتی بزرگ دان که حکما گرمابه خالی را غنیمتی دانند از جمله غنیمت&zwnj;های بزرگ و چون از گرمابه بیرون آیی موی، سخت خشک باید کردن و آن&zwnj; گه بیرون رفتن؛ که با موی تر به راه رفتن نه کار محتشمان باشد و نیز از گرمابه بیامده بامداد با موی تر پیش خداوندان نشاید رفتن که بی&zwnj;ادبی باشد و همچنین با موی تر سلام مردمان محتشم شرط نباشد رفتن؛ و نفع و ضرر گرمابه این است که گفتم. اما در گرمابه از آب خوردن و فقاع خوردن پرهیز کن که سخت زیان دارد و استسقاء آورد مگر سخت محرور بود آن&zwnj; گه روا باشد که اندکی بخورد تشنگی و شکستن خمار را." (وشمگیر، ۱۳۶۸، ۸۹- ۸۸).</p>
<p style="text-align: justify;">- سرّ الاسرار</p>
<p style="text-align: justify;">کتابی است منسوب به ارسطو که ظاهراً برای اسکندر مقدونی نگاشته است. "سخن درباره گرمابه است ای اسکندر؛ گرمابه شگفت&zwnj;ترین چیزی در جهان و غریب&zwnj;ترین چیزی است که حکیمان روی زمین آن را وصف کرده&zwnj;اند و از برای آسایش تن و پاکی آن و تحلیل اندام&zwnj;ها و باز شدن سوراخ&zwnj;های بدن و آشکار شدن بخارات و فضولات و پاکی پوست از آن دردها و بیماری&zwnj;ها که مانده است ساخته&zwnj;اند.</p>
<p style="text-align: justify;">زیرا که گرمابه بر حسب فصول سال درست شده است. گرم آن برای زمستان است و پهلوی آن برای پاییز است. اتاق پهلوی آن برای بهار و چهارمین آن برای تابستان است. بهتر این است کسی که به گرمابه برود در خانه اول کمتر بماند سپس برود به خانه دوم و کمی آنجا درنگ کند سپس خانه سوم و همچنین وقتی که بر می&zwnj;گردد از حمام در هر خانه&zwnj;ای کمی بماند تا از گرمای سخت به سرمای سخت نرسد. باید ساختمان حمام بلند باشد و هوای آن بسیار و آب آن شیرین و مجمره&zwnj;هایی با بخور در آن جا بگذارند مطابق هوای فصل.</p>
<p style="text-align: justify;">سپس به حمام روند بنشینند بر تختی&zwnj;تر و پر و نرم که تن او عرق بریزد سپس بمالد آن را، آن به آن با دستمال کتان. وقتی که کار به پایان برسد برود به جای خود و آب&zwnj;تنی کند و در آبزن (حوض) نیم&zwnj;گرم برود. وقتی که زیاد گرم شد و گرما بر او غلبه کرد یکی از صابون&zwnj;های پاک&zwnj;کننده را به کار برد؛ در تابستان، بهار، پاییز و زمستان مطابق با فصل.</p>
<p style="text-align: justify;">روی سرش آب نیم&zwnj;گرم بریزد سپس تمام بدنش را در آب کند تا چرک از او جدا شود. سپس با بعضی روغن&zwnj;ها که مناسب با فصل هست بدن را روغن&zwnj;مالی کند سپس خودش را پاک کند با مالیدنی&zwnj;هایی که سودمند باشد آن&zwnj;گاه برود به آبزنی که گرم&zwnj;تر از آبزن اولی باشد به دو درجه سپس به تدریج از آنجا خارج شود و در خانه گرم&zwnj;ترین بنشیند تا خشک شود. با مندیل های خوشبو شده با آب گل و عنبر بدن را بمالد. اگر تابستان باشد با دستمال&zwnj;های کتان نرم و اگر زمستان باشد با قدیفه ابریشمی یا پنبه&zwnj;ای.</p>
<p style="text-align: justify;">اگر تشنه شود از آب گل که با آب سرد ممزوج شده نیم رطلی بخورد سپس دراز بکشد و نگاه کند به چهره زیبایی که در حمام تصویر کرده&zwnj;اند و اگر به یک انسان زیبایی نگاه کند بهتر است سپس غذای خود را بخورد به کمال و از شراب آمیخته بر حسب عادت بنوشد نه زیاده که سست شود. سپس بوی خوش به کار برد و بر حسب فصل.</p>
<p style="text-align: justify;">سپس به رختخواب رود و بخوابد و در این شب و روز از زن دوری گزیند و کسی که پسر باشد یا مردی در مزاجش بسیار باشد درنگ بسیار کند تا عرق کند و اگر جوان باشد و حرارت و خشکی بر او چیره باشد اندکی تأمل کند تا عرق از او کم شود و اگر میانه&zwnj;سال باشد باید به طور میانه در آنجا بماند و آب معتدلی را به کار برد و کسی که مزاجش بلغمی است باید روغن&zwnj;های گرم به کار برد و کسی که صفرا بر او غلبه دارد پس و پیش از حمام آنچه می&zwnj;تواند سکنجبین و آب سرد بخورد و اگر هم قی کند سودمند است." (روح الامینی، ۱۳۸۶، ۱۸-۱۷).</p>
<p style="text-align: justify;">- دیگر آثار به زبان عربی</p>
<p style="text-align: justify;">برخی دیگر از آثار و رساله&zwnj;های مهم درباره حمام که در سده&zwnj;های هشتم تا دهم هجری به زبان عربی نگاشته شده&zwnj;اند عبارتند از:</p>
<p style="text-align: justify;">- الامام بآداب دخول الحمام، ۷۵۳ ه.ق</p>
<p style="text-align: justify;">- القول التام فی آداب الدخول الحمام، سده ۸ ه.ق</p>
<p style="text-align: justify;">- مقاله فی الحمام، سده ۱۰ ه.ق</p>
<p style="text-align: justify;">- رساله فی الحمام، نوشته داود ضریر انطاکی، سده ۱۰ ه.ق</p>
<p style="text-align: justify;">- التحفه البکریه فی احکام الاستحمام الکلیه و الجزئیه</p>
<p style="text-align: justify;">- کتاب فی آداب الحمام، نوشته محمد بن عبدالله الشبلی السابقی (رضوی برقعی، ۱۳۸۸، ۷۰).</p>
<p style="text-align: justify;">&nbsp;</p>
<p style="text-align: justify;">*این مجموعه مطالب با همکاری سرکار خانم دکتر سپیده موسوی تهیه شده است. از همراهی ایشان سپاسگزاری می&zwnj;شود.</p>