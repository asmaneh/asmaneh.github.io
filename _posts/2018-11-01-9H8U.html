--- 
title: "لذت تماشا در ناصریه" 
authors: tohidi 
types: blog 
featured: false
featureImg: "/assets/img/posts/9H8U.jpg" 
slug: 9H8U 
gallery: 
- image_path: "/assets/img/posts/9H8U.jpg" 
  title: "لذت تماشا در ناصریه" 
 
--- 
<p>&laquo;رفتم به باغ صفای میرزا عبدالوهاب مستوفی. آنجا هم وضع عمارت ناصریه است، قدری کمتر&raquo;. از این &laquo;قدری کمتر&raquo; که ناصرالدین&zwnj;شاه در روزنامۀ سفرش به گیلان نوشته، برمی&zwnj;آید که عمارت باغ صفا بیش از عمارت ناصریه به زیبایی&zwnj;شناسی شاهانه نزدیک باشد. عمارتی کوتاه&zwnj;قامت که گویی سنگینی&zwnj;اش را بر زمین نشانده و کرسی آجری&zwnj;اش مثل دامنی چین&zwnj;دار دورتادور اندام فربه&zwnj;اش را گرفته است. بام شیروانی چنان بر سفیدی مهجور میانۀ بنا سایه انداخته، چنانکه روسری بزرگی بر گریبان.</p>
<p>شاه اندکی پیش از رسیدن به باغ صفا، در بدو ورودش به رشت، از کنار باغ ناصریه گذشته و نظری به عمارت درون آن نیز انداخته است. می&zwnj;گوید &laquo;عمارت ناصریه آن طوری که تعریف می&zwnj;کردند، خوب نیست. عمارت متوسطی است&raquo;. عمارتی که به دل شاه ننشسته است، برای یک بنای دومرتبه حسابی رعناست. ستون&zwnj;های باریک و نرده&zwnj;های تراشیدۀ تَلار یا به قول شاه &laquo;غلام&zwnj;گردش&raquo; دورش آنقدر جلب توجه می&zwnj;کند که شاه فارغ از دیوارهای تنومند آجری&zwnj;اش، می&zwnj;گوید آن را &laquo;از چوب ساخته&zwnj;اند&raquo;. کرسی کوتاهش درست عکس عمارت باغ صفا است و اصلاً به نظر نمی&zwnj;آید. انگار عمارت ناصریه روی پنجۀ پا بلند شده و خودش را از زمین جدا کرده است. بام شیروانی&zwnj;اش هم اگرچه به اجبار هوای رشت بر اندام سبک ساختمان سایه انداخته، به لطف دودکش&zwnj;های متعدد از صلابتش کاسته شده و گویی میل به پرواز دارد.&nbsp;&nbsp;</p>
<p>شاه می&zwnj;گوید &laquo;خوب نیست&raquo;. نمی&zwnj;دانم به سبب تَرکه&zwnj;ای بودن و استخوان&zwnj;های نمایانش است یا دامنی که از زمینِ دورش برگرفته و فخری که به باغ زمستان&zwnj;زدۀ ناصریه می&zwnj;فروشد. هرچه باشد مثل عمارت باغ صفا در زمین باران&zwnj;خورده و گل&zwnj;آلود باغ فرو نرفته و زیر سفال&zwnj;های شیروانی پناه نگرفته است. بی&zwnj;پروا تَلارهایش را رو به باران گشوده است. من که نگاه می&zwnj;کنم، می&zwnj;بینم با همۀ تفاخرش در زمستان هم عمارت ناصریه، عمارت خَلَف باغ ناصریه است. ستون&zwnj;های تراشیده&zwnj;اش با تنۀ درختان بی&zwnj;برگ هم&zwnj;بازی می&zwnj;شود و جمعیت دودکش&zwnj;های کوتاه و بلندش تنه به تنۀ تاج درختان باغ می&zwnj;زند.&nbsp;</p>
<p>به گفتۀ شاه عمارت &laquo;یک تالار طولانی در وسط و دو گوشوارۀ کوچک دارد&raquo;. از پس شیشۀ مشبکِ یکی از درهای مرتبۀ بالا می&zwnj;توان آسمان را از پس یکی از درهای آن سمت تالارِ باریک دید. اصلاً اگر عکاس&zwnj;باشی چند قدم به راست می&zwnj;رفت و دقیقاً روبه&zwnj;روی بنا می&zwnj;ایستاد، شاید مثل منظرۀ باغی در زمستان، می&zwnj;شد آسمان ابری را از لابه&zwnj;لای تنۀ ستون&zwnj;های باریک، زیر چترِ پرشاخۀ شیروانی تماشا کرد.&nbsp;</p>
<p>عکس&zwnj;های قاجاری رشت را که نگاه می&zwnj;کنیم، انگار دیوارهای بناها قرص و محکم سر جایش نیست. مثل کتابی که از شهری خشک به رشت برده باشی، تاب برداشته و با آن خطوط شق و رق و لبه&zwnj;های بُرَندۀ بناهای شهرهای کویری حسابی فرق دارد. گویی طبیعت بی&zwnj;قرارتر از آن است که ایستادن ساختمانی را بر زمینی که قرار است در آن گیاه برویاند، تاب بیاورد. دیوارها مثل تکه&zwnj;های شکل&zwnj;یافته از خمیرند که زیر چتر مواج بام&zwnj;های سفالی پناه گرفته&zwnj;اند تا از آن تب معروفی که &laquo;اگر می&zwnj;خواهی&zwnj;اش باید به رشت بروی&raquo;، در امان بمانند.&nbsp;</p>
<p>اما عمارت ناصریه حکایتش جداست. دوام آوردن را به داشتن شکل و شمایل عمارت شهریِ اعیانی ترجیح داده است. نمای تراشیده و گشودگی&zwnj;های متعددش باعث شده زبان مشتکری با باغ پیرامونش داشته باشد؛ و البته افراشتگی&zwnj;اش. بر خلاف عمارت باغ صفا، کِز نکرده و از بودن در جایی که حداقل نیمی از سال باران امانش نمی&zwnj;دهد، شرمنده نیست. تمنای رعنایی را می&zwnj;توان در آن دید. هر دو مرتبۀ بنا تمام&zwnj;قامت در نما دیده می&zwnj;شود و حتی کرسی کوتاه و بامِ پر از دودکش&zwnj;های عمودی می&zwnj;خواهد رعناتر نشانش دهد.&nbsp;</p>
<p>شاید در نظر شاه عمارت متوسطی است، چون هرچه دارد همین است. در عین اینکه به ظرافت و بی&zwnj;پروایی&zwnj;اش مفتخر است، همرنگ جماعت شده؛ در عین اینکه می&zwnj;داند زیر چه آسمان بی&zwnj;قراری ساخته شده، آغوشش را باز کرده و زیبایی&zwnj;اش را پشت دیوارهای تاب برداشته جا نگذاشته است. عمارت ناصریه شگفت&zwnj;زده نمی&zwnj;کند. زیر خرقه قدح ندارد، سرمستی&zwnj;اش را به همین سادگی می&zwnj;نمایاند و حتی در سوز زمستان هم سرمست می&zwnj;کند.</p>