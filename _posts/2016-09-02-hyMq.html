--- 
title: "لزوم پرداختن به تاریخ اعتنای ایرانیان به معماری و معماران مغرب‌زمین" 
authors: qayyoomi 
types: blog 
featured: false
slug: hyMq 
--- 
<p>تصور رایج این است که ایرانیان تا پیش از روزگار جدید اعتنایی به معماری و معماران مغرب&zwnj;زمین نداشته&zwnj;اند. می&zwnj;گویند با شکست ایران در جنگ&zwnj;های ایران و روس بود که ایرانیان به ضعف خود در برابر سرزمین&zwnj;های واقع در بیرون دارالاسلام ــ بیشتر در &laquo;غرب&raquo; ایران ــ واقف شدند و به آموختن فنون نظامی و مهندسی استحکامات روی آوردند؛ و همین مبدأ روی کردن به معماری اروپا/ فرنگ شد. اما از منابع نوشتاری&zwnj;ای که پیش از این روزگار پدید آمده است چیز دیگری برمی&zwnj;آید.</p>
<p>نظامی در حکایت معروف ساختن کاخ خَوَرنَق، می&zwnj;گوید نُعمان در پی معماری برجسته برآمد که کاخی بی&zwnj;تا برای او بسازد. او، که تربیت بهرام خردسال را بر عهده گرفته بود، می&zwnj;خواست شاه&zwnj;زاده را در کاخی سزاوار او در جایی با سالم&zwnj;ترین هوا بارآورد. &laquo;تا به نعمان خبر رسید درست/ کان&zwnj;چنان پیشه&zwnj;ور که در خور تُست/ هست نام&zwnj;آوری ز کشور روم/ زیرکی کو ز سنگ سازد موم/ چابکی چرب&zwnj;دست و شیرین&zwnj;کار/ سام&zwnj;دستی و نام او سمنار/ دست&zwnj;بردش همه جهان دیده/ به همه دیده&zwnj;ای پسندیده/ کرده چندین بنا به مصر و به شام/ هر یکی در نهاد خویش تمام&raquo;. نظامی در پی گزارش تاریخ نیست و حتی در مکان خورنق دست برده و آن را از حیره به یمن منتقل کرده است. با این حال، این&zwnj;قدر روشن است که نعمان، از ملوک حیره، دست&zwnj;نشانده و باژگزار ساسانیان بود و مُلک او، در نزدیکی&nbsp;کوفۀ بعدی، در قرب&nbsp;تیسفون، پایتخت ایران، قرار داشت. پس چرا بهترین معمار روزگار را نه در ایران&zwnj;زمین، که در روم جست؟ بعدها، در روزگار پادشاهی بهرام، معماری حکیم به نام شیده هفت گنبد را برای او ساخت. نظامی از وطن شیده چیزی نگفته؛ اما گفته است که شیده شاگرد سنمار بود: &laquo;در میان بود مردی آزاده/ مهترآیین و محتشم&zwnj;زاده/ شیده&zwnj;نامی به روشنی چون شید/ نقش&zwnj;پیرای هر سیاه و سپید/ اوستادی به شغل رسّامی/ در مساحت مهندسی نامی/ از طبیعی و هندسی و نجوم/ همه در دست او چو مهره موم/ خرده&zwnj;کاری به کار بنّایی/ نقش&zwnj;بندی به صورت&zwnj;آرایی/ کز لطافت چو کلک و تیشه گشاد/ جان زمانی ستد دل از فرهاد/ کرده شاگردی خرَد به&zwnj;درست/ بوده سمنارش اوستاد نخست/ در خورنق ز نغزکاری&zwnj;ها/ داده با اوستاد یاری&zwnj;ها&raquo;.</p>
<p>نظامی در پی قصه&zwnj;پردازی است؛ اما فردوسی در صدد گزارش تاریخ ایران&zwnj;زمین است. فردوسی در بیان جنگ شاپور، پسر اردشیر ساسانی، با رومیان، می&zwnj;گوید چون شاپور بر رومیان چیره شد، سپه&zwnj;دار ایشان، برانوش، را اسیر گرفت. برانوش مهندسی چیره&zwnj;دست بود و شاپور از او خواست بر رود شوشتر پلی ببندد: &laquo;همی برد هر سو برانوش را/ بدو داشتی در سخن گوش را/ یکی رود بُد پهن در شوشتر/ که ماهی نکردی بروبر گذر/ برانوش را گفت گر هندسی/ پلی ساز آنجا چنان چون رسی/ که ما بازگردیم و آن پل به&zwnj;جای/ بماند به دانایی رهنمای/ به رَش کرده بالای این پل هزار/ بخواهی ز گنج آنچ آید به کار/ تو از دانشی&zwnj;فیلسوفان روم/ فراز آر چندی بران مرز و بوم/ چو این پل برآید سوی خان خویش/ برو تازیان باش مهمان خویش/ ابا شادمانی و با ایمنی/ ز بد دور وز دست اهریمنی/ به تدبیر آن پل باستاد مرد/ فراز آوریدش بران کارکرد/ بپردخت شاپور گنجی بران/ که زان باشد آسانی مردمان/ چو شد شه برانوش کرد آن تمام/ پلی کرد بالا هزارانش گام/ چو شد پل تمام او ز ششتر برفت/ سوی خان خود روی بنهاد تفت&raquo;.</p>
<p>سخن از صنعت&zwnj;های برجستۀ رومیان در شاهنامه منحصر به معماری نیست؛ بلکه بسیاری از صنعت&zwnj;ها را شامل است، از کلاه و خفتان و ترگ و خود و تیغ رومی گرفته تا دیبا و پرند رومی، تا زیج و طلسم و قرطاس و مغناطیس رومی. همین صنعت&zwnj;ها در بسیاری از منظومه&zwnj;های فارسی تکرار شده است. از مهم&zwnj;ترین صنعت&zwnj;ها، که رومیان در آن سرآمد بودند، آیینه&zwnj;سازی است. به خاطر داریم که در &laquo;قصۀ مری کردن رومیان و چینیان در علم نقاشی و صورتگری&raquo; در مثنوی مولوی، چینیان دیوار را به نگاره&zwnj;ها آراستند و رومیان بر دیوار روبه&zwnj;رو آیینه&zwnj;ای چنان صیقلی ساختند که آن صورت&zwnj;های چینیان را عیناً بازمی&zwnj;تابید. با این حال، موج خاطرۀ خورنق و پل شوشتر بر همۀ آن خاطره&zwnj;ها و اندیشه&zwnj;ها دربارۀ صنعتگری رومیان چیره است.</p>
<p>&laquo;روم&raquo; در متون فارسی دامنه&zwnj;ای متغیر دارد؛ گاهی آن را فقط به سرزمین بیزانس در آناطولی، که تا اواخر روزگار سلجوقیان به دست مسلمانان نیفتاده بود، اطلاق کرده&zwnj;اند و گاهی فقط به شهر رم یا سرزمین ایتالیا و حدود آن؛ و گاهی به همۀ سرزمین&zwnj;های شناختۀ واقع در غرب فرات؛ از نیمۀ غربی آناطولی گرفته تا سواحل مدیترانه و همۀ اروپا. از فردوسی و نظامی چنین برمی&zwnj;آید که اعتنا به معماران رومی از روزگار پیش از اسلام آغاز شده است. با این حال، این&zwnj;قدر پیداست که مسلمانان در نخستین فتوح خود در سدۀ اول/ هفتم با معماری درخشان و خیره&zwnj;کنندۀ بیزانسی در شام مواجه شدند که نظیر آن را در هیچ&zwnj;یک از فتوحات ندیده بودند؛ نه در ایران&zwnj;زمین و نه در مصر. شاید این تصور ایشان در همۀ دارالاسلام پیچیده و تصور باستانی ایرانیان را نیرو بخشیده باشد؛ شاید هم این تصور زادۀ دوران اسلامی باشد و آن را شاعران پارسی&zwnj;گوی به پیش از اسلام فرافکنده باشند. هر دو فرض نیازمند مطالعه است. آیا شاه&zwnj;زادگان ساسانی که در روم پرورش یافتند، یا همسران رومیِ برخی از شاهان و شاه&zwnj;زادگان ساسانی در این تلقی نقشی داشته&zwnj;اند؟ آیا هلن&zwnj;دوستیِ اشکانیان در این تلقی اثری داشته است؟</p>
<p>درست است که تصور از روم و غرب در طی تاریخ دگرگون شده است و نباید تلقی مدرن از غرب را به تاریخ فرافکند؛ اما این نیز درست است که تلقی مدرن ایرانیان از غرب بر دوش و بر موج تلقیِ ریشه&zwnj;دار و تاریخی آن نشسته است. در فهم اعتنای ایرانیان به معماران مغرب&zwnj;زمین در روزگار جدید، نمی&zwnj;توان از ریشه&zwnj;ها و خاستگاه&zwnj;های تاریخی آن چشم پوشید.</p>