--- 
title: "نسبت میان زبان و معماری (۱)" 
authors: z.nadimi 
types: blog 
featured: false
slug: BWTMe 
--- 
<div>
<div>
<p>در دهه&zwnj;های اخیر از پیوند و نزدیکی معماری با حوزه&zwnj;های دیگر اندیشۀ بشری، چون فلسفه، علوم اجتماعی، روان شناسی و زبان شناسی مسیرهای جدیدی برای اندیشه معماری گشوده شده است. در این میان به علت چرخش زبانی&zwnj;&shy;ای که در فلسفه رخ داده است و همچنین به دلیل نقش محوری فلسفه بر سایر علوم، تعمق در زبان، چیستی و سازوکارهای آن، در میان اندیشمندان حوزه&zwnj;های مختلف علوم رونق پیدا کرده است. فیلسوفان به چیستی زبان اندیشیده&zwnj;اند. زبان&zwnj;شناسان به قواعد نحوی و گرامی و سازوکارهای زبان و معماران به چگونگی تناظر یا خویشاوندی زبان و معماری.</p>
<p>فورتی در کتاب معروف خود،&nbsp;واژگان و بناها [۱]&nbsp;می&shy;&zwnj;گوید طی سی سال اخیر داغ ترین مباحث نظری معماری، مربوط به نسبت میان معماری و زبان بوده است. لذا این نسبت و آورده&zwnj;های آن، محتاج تأملی جدی&zwnj;تر است. به نظر می رسد، نسبت میان زبان و معماری در مراتب مختلفی برقرار شده است، لذا تئوری های متنوعی از تناظر معماری و زبان، نزد معماران پدید آمده است.</p>
<p>دربارۀ زبان دو گروه و یا به تعبیری در دو سطح سخن گفته شده است: زبان شناسی و فلسفه زبان. زبان شناسان و فیلسوفان زبان تلقی&zwnj;های متفاوتی نسبت به مقولۀ زبان دارند و نظریات هر دو گروه نیز در حوزه معماری انعکاس&zwnj;هایی داشته است.&nbsp;</p>
<p>سوسور و پیرس، دو زبان شناس تقریباٌ هم عصر، نظریه ساختاری و نشانه ای زبان را پایه گذاری کرده اند که دامنه تأثیر آن به تدریج بسیار وسعت یافت. همچنین افرادی چون موریس، اکو و دیگران تلقی های متفاوتی از زبان ارائه دادند. اندیشمندان دیگری چون نوام چامسکی نیز در باب زبان، نحو و قوانین زایشی نحوی در زبان اندیشیدند و پایه گذار نظریه هایی نوینی بودند.</p>
<p>همچنین، افرادی چون وینکنشتاین در فلسفه تحلیلی و هایدگر [۲] در پدیدارشناسی و گادامر در سنت هرمنوتیک فلسفی تأملاتی در باب زبان داشته اند. آراء افرادی چون گادامر درباره زبان با آراء فلاسفه تحلیلی که رویکردشان به زبان تنها معطوف به جنبه&zwnj;های ظاهری و گزاره ای زبان است در تضاد است.</p>
<p>نظریه پردازان معماری نیز، با اتخاذ تلقی&zwnj;های متفاوتی نسبت به زبان دست به آفرینش نظریات متفاوتی در حوزه معماری زده اند. در این میان برخی به ساختارهای زبان و معماری توجه کرده اند برخی به نشانه های زبانی و معماری. برخی نحو و گرامر فضا را تحلیل کرده&zwnj;اند و برخی زبان را به مثابه اندیشه و مبنایی برای اندیشه معماری گرفته&zwnj;اند.</p>
<p>برای مثال پروفسور براد بنت به بررسی اندیشه&zwnj;های زبانشناسان و فیلسوفان معروفی چون سوسور، پیرس، دریدا و چامسکی می&zwnj;پردازد و بر این باور است که علم زبان شناسی در تفسیر و فهم از معماری کمک بسیاری می&zwnj;کند. براد بنت بر این باور است که اگر بخوبی بتوانیم نشان دهیم که کلمات چگونه حامل معانی هستند و چه روابط دستوری میان آن ها برقرار می شود که مفاهمه را میسر می سازد، قواعد بدست آمده را می توانیم در عرصه&zwnj;های دیگری که در آن&zwnj;ها معانی گوناگون حمل می&zwnj;شوند، تعمیم داده یا لا اقل به زبان آن عرصه درآورده و سپس تعمیم دهیم.</p>
<p>همچنین، کریستوفر الکساندر مفهوم ساختار و سیستم زبانی را در معماری بسط داده است. بیل هیلیر، نیز از مفهوم نحو در زبان برای تبیین نظریه معماری خود استفاده کرده است. وی ایدۀ خود را جهت فهم و قرائت معماری بر پایۀ مفهوم نحو فضا تبیین کرده است.</p>
<p>افراد دیگری چون&nbsp; اسنادگراس و آلبرتو پرزگومز نیز نسبت میان معماری و زبان را به نحوی خاص تبیین کرده&zwnj;اند.&nbsp;</p>
<p>لازم به ذکر است که تنوع تناظرهای معماری و زبان هم به دلیل تفاوت تلقی ها از خود مفهوم زبان است، هم به علت نوع انتقال این مفاهیم به حوزه معماری است . پس هم در محتوا و هم در روش استفاده از این مباحث&nbsp; اختلاف قابل مشاهده ای میان اندیشمندان حوزه معماری وجود دارد. اما هر یک از نسبت&zwnj;های مختلفی که در دهه&zwnj;های اخیر میان زبان و معماری برقرار شده است، چه دست آوردهایی برای معماری داشته است؟ و آیا می توان از اصیل ترین نسبت میان معماری و زبان پرسید؟ &nbsp;</p>
<p>&nbsp;</p>
</div>
</div>
<div dir="ltr">1. Words &amp; BUILDING</div>
<div>۲. هایدگر می گوید: زبان خانه وجود یا هستی است ولی گادامر با تاثیر گرفتن از هایدگر نقش زبان را پر رنگ تر می کند و می گوید: هستی یا وجودی که فهمیده می شود زبان است.</div>