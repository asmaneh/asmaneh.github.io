--- 
title: "کمدی معماری : شرح سفر دلیرانه خدای معماران به سرزمین پارس‌ها | قسمت ۱: فرمان اوسیریس، در جستجوی کانسپتِ کانسپت‌ها" 
authors: tabatabaei 
types: blog 
featured: false
featureImg: "/assets/img/posts/qgcKH.jpg" 
slug: qgcKH 
gallery: 
- image_path: "/assets/img/posts/qgcKH.jpg" 
  title: "کمدی معماری : شرح سفر دلیرانه خدای معماران به سرزمین پارس‌ها | قسمت ۱: فرمان اوسیریس، در جستجوی کانسپتِ کانسپت‌ها" 
- image_path: "/assets/img/posts/qgcKH-1.jpg" 
  title: "تصویر ۱. مجسمه ایمحوتب معمار در حال ترسیم" 
- image_path: "/assets/img/posts/qgcKH-2.jpg" 
  title: "تصویر ۲. مقبرۀ زوسر" 
- image_path: "/assets/img/posts/qgcKH-3.jpg" 
  title: "تصویر ۳. سپاهیان گرگنمای اوسیریس" 
- image_path: "/assets/img/posts/qgcKH-4.jpg" 
  title: "تصویر ۴. اوسیریس و دیگر خدایان مصر باستان" 
 
--- 
<p>در کارگاه نشسته بود و در تاریک روشن نور شمع به طرح مقبرۀ زوسر مرحوم فکر می&zwnj;کرد. دوست داشت وصیت زوسر را عملی کند و مقبره&zwnj;اش هم مثل خود او که در زندگی همیشه سعی داشت فرق کند، با این مصطبه&zwnj;های تکراری که قرن&zwnj;ها ساخته بودند فرقی داشته باشد. زوسر مرحوم خیلی اهل فرق داشتن بود و در زندگی&zwnj;اش همیشه جوری خاص لباس می&zwnj;پوشید و حتی با لحن متفاوتی حرف می&zwnj;زد و راه می&zwnj;رفت که مردم بین این همه دودمان و پادشاه از مصر اولیه تا امروز او را تشخیص دهند. تمام عشق زندگی&zwnj;اش این بود کسی در بازار به دیگری بگوید: &laquo; زوسر را می&zwnj;شناسی&raquo;؟ او بگوید:&laquo; می&zwnj;دانم فرعون&zwnj;زاده&zwnj;ای چیزی است، دقیقا نمی&zwnj;دانم کدامشان است&raquo;. او هم بگوید: &laquo; همان پادشاهی که موقع راه رفتن دست&zwnj;هایش را به پشت کمر و جلوی صورتش می&zwnj;آورد است دیگر&raquo; . بعد هردو یکی از دست&zwnj;ها را جلو بیاورند و دیگری را پشت کمر ببرند و در حالی که با زاویۀ نود درجه از مچ و آرنج خمشان کرده&zwnj;اند خوشحال از کادر خارج شوند. اگر این صحنه را می&zwnj;دید قند در دلش آب می&zwnj;شد. حتی برای شهرت بیشتر سبک خاص راه رفتن خودش، دستور داده بود گارد ویژۀ نیروهای تحت فرمانش با آن ماسک&zwnj;های گرگ&zwnj;نمای خوفناکشان که برای شباهت به سپاه اوسیریس بر صورت می&zwnj;زدند، در شهر این&zwnj;طور راه بروند. خدا بیامرزدش کمی تلطیفشان کرده بود اما بیچاره خودش هفتۀ پیش که داشت در یکی از معابد ستوندار این راه رفتنش را تمرین می&zwnj;کرد و چیزهای تازه&zwnj;ای به آن اضافه می&zwnj;کرد، وقتی تلاش کرده بود سرش را روی زمین بگذارد و پاهایش را بچرخاند و حرکت کند، چنان به ستونی خورد که تمام معبد رویش ریخت و در دم مرد. کسی نمی&zwnj;داند پرواز کرد یا نه اما حالا ایمحوتب معمار مانده بود و ساخت مقبره&zwnj;ای برای این پادشاه خاص. او می&zwnj;توانست یک مقبرۀ عجیب با شکلی پیچ خورده بسازد اما مطمئن بود که مردم باز زوسر بیچاره را مسخره می&zwnj;کنند. بارها دیده بود همان شکل راه رفتن را چقدر در محافل خصوصی دست می&zwnj;اندازند و فقط از ترس جان و حملۀ نیروهای ویژه در جمع کسی بلند بلند به آن نمی&zwnj;خندد. اصلا مسخره کردن زوسر به کنار او را هم مثل آن شاه فقید انگشت&zwnj;نما می&zwnj;کردند. کلافه و خسته در آن تاریکی دم صبح مانده بود چه چیزی بسازد که هم مردمْ مقبره بدانندش و هم وصیت مرحوم بر زمین نماند. چند مصطبه روی پاپیروس&zwnj;هایی کشیده بود و چندتایی را هم به یاد زوسر مچاله کرده بود و رویشان خط خطی کرده بود تا فرق کنند. قطعا اگر زوسر این&zwnj;ها را می&zwnj;دید به همان شکل خنده&zwnj;های ابداعی خودش که کم از شیهه نداشت از شادی ضعف می&zwnj;رفت. اما خوشبختانه دیگر نبود که گیر بدهد همین&zwnj;ها را بساز.</p>
<p>ایمحوتب از جایش بلند شد. به طلوع خورشید چیزی نمانده بود و باید تا ظهر طرحش را ارائه می&zwnj;کرد، یک هفته از مومیایی کردن جسد می&zwnj;گذشت و همه منتظر شروع کار مقبره بودند. تصمیم گرفت کمی کارگاه را مرتب کند و بعد ادامه دهد. آبی برای خودش ریخت و فریاد کشید: &laquo;هوروس انجیب! تنبل بی&zwnj;خاصیت تن لش&zwnj;ات را از زمین بلند کن بیا کمی معماری یاد بگیر! تو برای خوابیدن آمدی وردست من شدی مفت&zwnj;خور؟&raquo; انجیب، معماربچۀ جوانی بود کمی چاق و کوتاه، با صورتی سرخ و گوشتالو و همیشه خسته. با فریاد استاد از خواب پرید و به سختی خودش را از زمین بلند کرد و به میز کار رساند. نور مهتاب از پنجره بر میز افتاده بود. ایمحوتب گفت:&laquo; پاپیروس&zwnj;ها را مرتب کن. مرتب کردن آن&zwnj;ها فن مهمی است که تا سال&zwnj;ها لازم&zwnj;اش داری، بعدا می&zwnj;فهمی که چقدر مهم است&raquo;. انجیب مشت&zwnj;های چاقش را بر چشم کشید و شروع کرد. همین که اولین پاپیروس مچاله را برداشت چشمانش به میز خیره ماند. کمی مبهوت ماند و بعد گفت: &laquo; استاد! این طرحتان فوق&zwnj;العاده است! قطعا الهامی غیبی از اوسیریس آن را پدید آورده&zwnj;است&raquo; ایمحوتب از چاپلوسی&zwnj;های انجیب خیلی خوشش می&zwnj;آمد و اصلا به همین خاطر بین خیل مشتاقان فقط او را به دستیاری پذیرفته بود اما الان حوصله&zwnj;اش را نداشت. گفت :&laquo; می&zwnj;دانم پسر، کارت را بکن&raquo;. اما انجیب انگار اصلا نشنیده باشد ادامه داد:&laquo; این طرح شما را جاودان می&zwnj;کند استاد&raquo;. ایمحوتب کلافه گفت:&laquo; چه می گویی؟ خودم می&zwnj;دانم هیچ کدامشان هنوز شایستۀ زوسر خاص ما نیست، کدام را می&zwnj;گویی؟&raquo; و پای میز رفت. چیزی که روی میز دید باورکردنی نبود. پنج مصطبه با اندازه&zwnj;های مختلف روی هم بودند و شکلی مثلثی پدیدآمده بود. پنج پاپیروس روی هم افتاده زیر نور مهتاب این شکل را ساخته بود و انجیب فکر کرده بود طرح استاد است. اما واقعا هم چیز خاصی بود و در عین حال قابل پذیرش برای عموم و هم یادآور مثلث &laquo; رع &raquo; خدای آفتاب. طرح را بر پاپیروسی تازه کشید و پیش از آن که انجیب بفهمد چه شده است فرستادش سراغ صبحانه و گفت:&laquo; یک معمار بزرگ همیشه صبحانه مفصلی می&zwnj;خورد. سال&zwnj;ها بعد اهمیت این را به خوبی خواهی فهمید انجیب. فعلا بپر دوتا نان داغ بگیر&raquo; (تصویر ۱)</p>
<p>طرح پذیرفته شد و ساخته شد و وقتی در ظهر افتتاح مومیایی زوسر را بر آن گذاشتند و همه مردم جمع شدند،گوشه&zwnj;ها و نوک هرم چنان بر چلیپای شرق و غربِ حرکت خدای آفتاب و شمال و جنوبِ نیل منطبق شد که همه را نیرویی الهی گرفت و بی&zwnj;اختیار بر مقبره تعظیم کردند. ایمحوتب که صحنه را دید فریاد کشید:&laquo; این از الهام اوسیریس به من بود&raquo; و جمع جوگیران بلند شدند و به او هم تعظیم کردند. چنان شادی و غروری بعد از این اتفاق گرفت&zwnj;اش که در مراسم اهدای جایزۀ فرعون به مقبرۀ برگزیده سال که به افتخار او ترتیب داده بود شرکت نکرد و انجیب را فرستاد که جایزه را بگیرد و خودش مهمانی&zwnj;ای با حضور معماران و سازندگان برگزیده شهر در کارگاهش ترتیب داد. در مهمانی آنقدر نوشیدند و شادی کردند و عقل را زایل نمودند که خود ایمحوتب چندین بار ستون&zwnj;های ابلیسک را مسخره کرد و گفت اوسیریس خلاقیت نداشته که چنین چیزهای خامی را برای تقدیسش خلق کرده است. کمی بعد از نیمه&zwnj;شب مهمانان رفتند. ایمحوتب در محوطه کارگاه تلوتلوخوران قدم می&zwnj;زد که انجیب آمد و جایزۀ فرعون را که یک کیسه پر از طلا و گردنبدی زیبا بود به او داد. ایمحوتب گفت: &laquo; به فرعون می&zwnj;گفتی دیگر من باید به تو نشان تقدیر بدهم نه تو به من مردک غیرخلاق!&raquo; و بعد ادامه داد: &laquo;رویت را آن طرف کن انجیب، خیلی نوشیده&zwnj;ام و باید پشت یکی از همین ستون&zwnj;های ابلیسک تکراری خودم را راحت کنم. بلکه اوسیریس هم به خودش بیاید و کمی تنوع ایجاد کند&raquo;. وقتی برگشت دید خبری از انجیب نیست. در همان حال نیمه&zwnj;هشیار کمی این طرف و آن طرف را گشت و حدس زد انجیب به کارگاه رفته باشد. به سمت کارگاه راه افتاد که صدایی شبیه به زوزۀ گرگ شنید. یک لحظه فکر کرد نوشیدنی زیادی سنگین بوده و بهتر است برای مهمانی&zwnj;های بعدی از فرد دیگری تهیه کنند اما چند قدم دیگر که به کارگاه نزدیک شد به وضوح دید که چند گرگ&zwnj;نما&nbsp;انجیب را گرفته&zwnj;اند و کتک می&zwnj;زنند. فاصله&zwnj;شان تا او بیش از ده متر بود و تصمیم به فرار گرفت اما گرگنماها او را دیدند و با صداهایی عجیب جهشی ناگهانی کردند و ده متر را پریدند و پشتش روی زمین فرود آمدند. فهمید که کارش درآمده و این&zwnj;ها خود سپاهیان اوسیریس&zwnj;اند و نه گارد ویژۀ مسخرۀ زوسر مرحوم. (تصویر ۲)</p>
<p>استاد معمار و شاگرد را جلوی کارگاه روی زمین نشاندند. یکی از گرگنماها تبری بزرگ در دست داشت که قطعا برای گردن زدن آن&zwnj;ها بود. انجیب احمق که هنوز نفهمیده بود این&zwnj;ها گارد زوسر نیستند خواست فرار کند که یکی دیگر دستش را گاز گرفت و قسمتی از ساعدش را خورد. طفلک زار زار گریه می&zwnj;کرد. جلاد تبر را بالا برد. ایمحوتب برق نوکِ تیزش را در مهتاب دید. کارش تمام بود. چشمانش را به هم فشرد. صدای پایین آمدنش را شنید اما چیزی با او برخورد نکرد. چشمانش را باز کرد. گرگنما تبر را بر زمین کوبید و از شکاف آن موجودی شبیه انسان اما با پوستی سبز آبی و به ارتفاع ده متر در میان دودی سفید ظاهر شد. اوسیریس بود، فرزند زمین و آسمان، خدایی که اولین شهرها را ساخت. از بزرگترین خدایان مصر. اوسیریس با نگاهی نافذ که تا اعماق فکر را می&zwnj;خواند، &zwnj;مستقیم بر چشمان ایمحوتب خیره شد و با صدایی خیلی خشدار و شبیه به صدای گرگنما&zwnj;ها گفت:&nbsp;</p>
<p>&laquo; ایمحوتب پسر هاپو! پس تو معتقدی که من باید در ساخت و سازم خلاق&zwnj;تر باشم؟ مردک جوگیر من که می&zwnj;دانم شانسی آن مقبره را ساختی. می&zwnj;روی پشت ابلیسک من خودت را راحت می&zwnj;کنی بی چشم و رو؟ فکر کردی در این سرزمین ساده و چلیپایی، چند مصطبه را روی هم چیدی و بر جهات جغرافیایی گذاشتی دیگر خدا شدی؟ آخر این هم شد کانسپت؟! سال&zwnj;ها بعد مردمانی می&zwnj;آیند که در یک صبح تا ظهر از مصطبه&zwnj;ّها به هرم زوسر برعکسی با دو کره در بالا و پایین آن می&zwnj;رسند که از همه جایش دود و نور می&zwnj;آید و هر خط آن به جهت ویرانۀ شهری و ستاره&zwnj;ای و کهکشانی&zwnj;است و همزمان بیانگر گزاره&zwnj;ای فلسفی و آن را هم تکراری می&zwnj;دانند&raquo;.</p>
<p>ایمحوتب گفت: &laquo; عجب ایدۀ خلاقانه&zwnj;ای! &raquo;</p>
<p>اوسیریس گفت: &laquo; دهنت را ببند. دو راه بیشتر نداری. یا همین جا گردنت را می&zwnj;زنیم یا باید بروی به جایی که من می&zwnj;گویم و در آن&zwnj;جا معماری کنی و کانسپتِ کانسپت&zwnj;ها را بیابی. اگر این گونه برگشتی جاودان خواهی شد و در میان خدایان خواهی آمد و اگر نه تا ابد در همان جا می&zwnj;مانی&raquo;. ایمحوتب گفت : &laquo; این جا کجاست ؟&raquo; اوسیریس گفت : &laquo; گفتم دهنت را ببند. شهری پر از ساختمان و معمار که بسیاری از آن&zwnj;ها مثل تو هستند&raquo;. دستی تکان داد و بر زمین سوراخ دایره&zwnj;ای بزرگی ایجاد شد. در اعماق آن شهری عظیم و زشت پر از ساختمان&zwnj;های کج و و معوج پیدا بود. همه جا را مهی خاکستری گرفته بود. ایمحوتب فریادی کشید و گفت: &laquo; کانسپتِ کانسپت&zwnj;ها در جهنم است؟ لطفا همان گردنمان را بزنید&raquo; اوسیریس گفت:&laquo; این تهران در سرزمین پارس&zwnj;ها است. متاسفم اینجا تو تصمیم نمی&zwnj;گیری، نوکرت را هم با تو می&zwnj;فرستیم. به کارت می&zwnj;آید، سال&zwnj;ها بعد اهمیت این را به خوبی خواهی فهمید!&raquo; و قاه قاه خندید و ادامه داد :&laquo; فقط اگر بدون کانسپتِ کانسپت&zwnj;ها برگردی تا ابد شکنجه خواهی شد&raquo; دست و پای هردوشان را گرفتند و در سوراخ روی زمین پرتشان کردند. آخرین لحظات ایمحوتب از داخل حفره فریاد کشید: &laquo; چطور برگردیم؟&raquo; اوسیریس و گرگنماها از آن بالا نگاهشان می&zwnj;کردند و آرام و هماهنگ دست تکان می&zwnj;دانند. اوسیریس با لبخندی گفت : &laquo; دهنت را ببند &raquo; (تصویر ۳)</p>
<p>&nbsp;.....................................................</p>
<p>مسئول ثبت تازه&zwnj;وارد&zwnj;ها با کاغذ و خودکاری در دست پرسید: اسم تو چیست؟&nbsp;</p>
<p>گفت: ایمحوتب.</p>
<p>گفت : درست حرف بزن این چه لهجۀ مسخره&zwnj;ای است؟ ایمان چی؟</p>
<p>تکرار کرد: ایمحوتب پسر هاپو.</p>
<p>گفت: به بابات کاری ندارم. بیا ایمان محتب این هم کارت تو. مراقب باش گمش نکنی وگرنه برت می&zwnj;گردانند افغانستان دوباره و ممکن است آن جا از سرما بمیری.</p>
<p>گفت: من از مصر آمده&zwnj;ام.</p>
<p>گفت: حالا هرجا، بعدی (تصویر ۴)</p>
<p>(ادامه دارد...)</p>