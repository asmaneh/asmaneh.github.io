--- 
title: "تاریخ شفاهی استادکاران معمار معاصر (۱)" 
authors: safaeipour 
types: blog 
featured: false
slug: FEav 
--- 
<div>
<div>
<p>برای مطالعه و فهم معماری تاریخی ایران، می&zwnj;توان به منابع مختلفی از متون نوشتاری گرفته تا خود آثار ساخته شده مراجعه کرد. در این میان، شواهد تاریخیْ از حضور استادکارانی با عنوان&zwnj;ها و مراتب مختلف از معمار و بنّا تا گچ&zwnj;کار، نقّاش، نجّار، حجّار و ... حکایت دارد که در امر طرح&zwnj;اندازی و ساختن بنا ایفای نقش کرده&zwnj;اند. این معماران و اصحاب حِرَف&zwnj; وابسته به معماری، مجموعه&zwnj;ای از مراجع ارزشمندی هستند که بخشی از جهان تاریخی که اثر در آن خلق شده است را دل خویش ثبت و ضبط کرده&zwnj;اند. توجه به این استادکاران به مثابه "مراجع شناخت" [۱]&nbsp;و تأمل در حال، قول و عمل آن&zwnj;ها، می&zwnj;تواند از یک سو پرده از وجوه کالبدی و عینی آثار معماری بردارد و از سوی دیگر، ما را برای تأویل رموز نظری و ذهنی این آثار یاری کند. اما پرسش اینجاست که داشته&zwnj;های تاریخی و شواهد و مدارک موجود تا چه حد به ما اجازه می&zwnj;دهند که به این مراجع دست یابیم و آثار را در آینه آنها قرائت کنیم؟&nbsp;</p>
<p>واقعیت آن است که برخلاف وضعیت کالبدی، شرایط سیاسی و سیاق فرهنگی بناهای تاریخی که معمولاً اخبار قابل توجهی در مورد آن&zwnj;ها وجود دارد، مدارک تاریخی به جامانده، از یک سکوت تاریخی در مورد استادکاران معمار خبر می&zwnj;دهند. متون تاریخی، کتیبه&zwnj;ها، اسناد و اندک طومارهای معماری که به دست ما رسیده است، معمولا اطلاعاتی محدودْ مانند عناوین، نام&zwnj;ها و لقب&zwnj;ها، و گاه نسب &zwnj;استادکاران را در بر دارند و حاوی اخبار مفصل&zwnj;تری در مورد معماران نیستند. دونالد ویلبر تصریح می&zwnj;کند که جستجو در بسیاری از فهرست&zwnj;های نسخ خطی عربی و فارسی و بررسی نسخه&zwnj;های رونوشت آنها، نتیجه&zwnj;ای در مورد معماران و استادکاران در بر نداشته است. او اشاره می&zwnj;کند که رساله&zwnj;های موجود بیشتر حاوی مطالبی در مورد ریاضیات، تیراندازی و دامپزشکی است و انگار در این میان معماران و بنایان به فراموشی سپرده شده&zwnj;اند. [۲]&nbsp;البته موارد معدودی نیز وجود دارد که این سکوت تاریخی &zwnj;شکسته است. مثلا گاه در کتیبه&zwnj;ها نام یک استاد با شعری کوتاه و طلبی برای دعا و رحمت همراه &zwnj;شده است. [۳]&nbsp;یا گاهی دیگر، اگر که معمار از مشاهیر عصر خویش بوده، ذکر او اندکی فراتر &zwnj;رفته و چند کلمه&zwnj;ای بیشتر در مورد او بیان شده است. [۴]&nbsp;اما جان کلام آن است که تاریخِ معماران و استادکاران سنتی در معماری ایران، تاریخِ بی&zwnj;خبری است. خبری هم اگر هست، خبری است کوتاه، بریده و مبهم که نمی&zwnj;تواند فهم ما در مورد این فصل از تاریخ معماری ایران را چندان افزایش دهد. این شرایط چه نتیجه باورهای مذهبی و گرایشات عرفانی معماران باشد، چه حاصل شرایط سیاسی حاکم بر ادوار تاریخی و چه بنا بر هر دلیل دیگری حادث شده باشد؛ یک نتیجه روشن دارد: اینکه در صحنه معماری تاریخی ایران، معماران و سازندگان "پرده نشین" هستند و خودِ بنا و بانیان و حامیان آن "شاهدان بازاری". [۵]&nbsp;چنین وضعیتی باعث شده که تا به امروز اطلاعات ما در مورد این مراجع ارزشمند و حوزه&zwnj;های موضوعی وابسته به آنها مانند باورها و اندیشه&zwnj;ها، نظام آموزشی، طراحی و فنون ساخت و اجرا، در سایه ابهامی فراگیر فرو رفته باشد.&nbsp;</p>
<p>در دوران معاصر، دگرگونی&zwnj;های عصر تجدد، نخست معماری تاریخی و در پی آن استادکاران معمار را به مرور از متن اصلی نظام ساخت و ساز دور کرد و آنها را برای همیشه در انزوا قرار داد. چنین شد که این بی&zwnj;خبری تاریخی ادامه یافت و به نسیانی عمیق&zwnj;تر مبدل شد. بدین ترتیب، استادکاران معمار معاصر، میراث&zwnj;دار گمنامی پدران خویش شدند و برای همیشه همان تصویر مبهمی که از این صنف وجود داشت نیز محوتر شد.&nbsp;</p>
<p>در دهه&zwnj;های گذشته برخی دانشوران حوزه تاریخ معماری ایران، تلاش کردند که نوری بر این جهان صامت و فراموش شده بیاندازند. آنها به امید یافتن سرنخی هر چند مختصر، راهی شهرها و روستاهای کوچک و بزرگ شدند و به سراغ آخرین استادکاران به جا مانده رفتند. هرچند این تلاش&zwnj;ها با انگیزهٔ رهاندن استادکاران از گَرد غربت و گمنامی انجام شده بود، اما بسیاری از این مطالعات، خود انزوایی تازه و غربتی دوچندان را ایجاد کرد. مسئلهٔ این مطالعات آن بود که آنها معمولا بر اساس نگاهی سطحی و با اهدافی حداقلی انجام شده بود. هدف عمدهٔ این پژوهش&zwnj;ها، معمولا تهیه فهرستی مقدماتی از بناهای ساخته شده و مرمت شده این استادان بود. البته گاهی این مطالعات از یک فهرست&zwnj;نویسی ساده فراتر می&zwnj;رفت و اطلاعاتی در مورد فنون ساخت و اجرا، روش&zwnj;های مرمت و به ندرت روش&zwnj;های طراحی را نیز ثبت و گردآوری می&zwnj;کرد. اما آنچه در اکثر قریب به اتفاق این پژوهش&zwnj;ها مغفول می&zwnj;ماند، خود معمار بود. [۶]&nbsp;اینکه او کیست؟ چه زندگی داشته و دارد؟ چطور فکر می&zwnj;کند، چه باورهایی دارد و علاقه&zwnj;مندی&zwnj;هایش چیست؟ حیات اجتماعی او چگونه است و چه ارتباطی با اعضای صنف خود و دیگر اصناف دارد؟ بدین ترتیب، در میان مطالعات انجام شده، کمتر پژوهشی را می&zwnj;توان یافت که با رویکردی انسان&zwnj;شناسانه به خود معمار ایرانی نگریسته باشد؛ به "جهان ذهنی" او نزدیک شده باشد و در مرحله بعد سعی کرده باشد بین این جهان ذهنی و جهان عینی که ساخته و پرداخته اوست ارتباطی را کشف و ثبت کند. [۷]&nbsp;این است که همان معدود پژوهش&zwnj;های انجام شده هم به ندرت توانسته از فاصله میان ما با استادکاران معمار بکاهد و ما را به فهم درونی جهان ذهنی و عینی آنها نزدیک کند.&nbsp;</p>
<p>آنچه به یاری خدا در نوشته&zwnj;های بعدی خواهد آمد، با هدف کاستن از چنین فاصله&zwnj;ای ثبت و تدوین شده است. هر یک از نوشته&zwnj;های پیش&zwnj;ِ رو، بریده&zwnj;هایی از گفته&zwnj;های استادکاران معمار معاصر هستند که پیشتر در قالب بخشی از اسناد شفاهی معماری ایران ثبت شده و در اینجا منتشر می&zwnj;شوند. امیدوارم انتشار این گفته&zwnj;ها و نوشته&zwnj;ها، انگیزه&zwnj;ای شود برای همه ما تا هرچه بیشتر در حفاظت این میراث انسانی معماری ایران بکوشیم. میراثی که هر روز و هر ثانیه، بخشی از آن محو و برای همیشه از دسترس ما خارج می&zwnj;شود.&nbsp;</p>
<p>&nbsp;</p>
</div>
</div>
<div>[۱] استفاده از عبارت "مرجع" (resource) - و نه "منبع" (source) - برای استادکاران را از دکتر محمدرضا اولیاء وام گرفته&zwnj;ام. از آنجا که این افراد در تحقیق در مورد سنت&zwnj;های استادکاری در معماری ایران، منبعی برای معرفی دیگر استادان هستند، باید آنها را منبعِ منابع دیگر (یعنی همان مرجع) دانست. و به این اعتبار، رواست که آنها را در این دسته از تحقیقات، به عنوان یکی از مراجع شناخت معماری ایران منظور کنیم.</div>
<div>[۲] ویلبر، دونالد. "معماران و استادکاران دورهٔ اسلامی". ترجمه کرامت&zwnj;الله افسر و یوسف کیانی. در معماری ایران: دورهٔ اسلامی. تدوین. محمد یوسف کیانی. تهران: ارشاد اسلامی، ۱۳۶۶.</div>
<div>[۳] نمونه شناخته شده چنین اشعاری دو بیتی زیر است: غرض نقشی است کز ما بازماند | که هستی را نمی&zwnj;بینم بقایی | مگر صاحب&zwnj;دلی روزی ز رحمت | کند در حق درویشان [مسکینان] دعایی.</div>
<div>[۴] نمونه این امر اشاره کوتاهی است که به استاد علی&zwnj;اکبر بنای اصفهانی در "تذکرهٔ نصرآبادی" شده است: "استاد علی اکبر- معمارباشی اصفهانی مرد کدخدایی در نهایت درویشی آرام است. مسجد کبیر واقع در میدان نقش جهان به معماری او به اتمام رسید. ... این رباعی به زبانش آمده: آن کس که به نفس خود نبردی دارد | با خویش همیشه سوز و دردی دارد | گر خاک شود عدو و بر باد رود | غافل نشوی که بازگردی دارد". نمونه دیگر "تذکرهٔ روز روشن" است که در آن چنین آمده است: "اوستاد علی&zwnj;اکبر معمارباشی اصفهانی بود، اوراست: اکبر به دعا بر آر دستی | تا دست ترا در آستین است".</div>
<div>[۵] مطالعه در مورد علل این وضعیت&zwnj; تاریخی خود موضوعی جالب توجه است. آیا این شرایط، به خاطر آن است که معماران در مقایسه با شاعران و فیلسوفان و مورخان بلند پایه از موقعیت و جایگاه والایی برخوردار نبوده&zwnj;اند؟ قطعا این موضوعی است که باید به طور مستقل برای ادوار تاریخی مختلف بررسی شود. اما با نگاهی کلی، شواهد موجود در متون تاریخی، چنین فرضیه&zwnj;ای را تأیید نمی&zwnj;کنند. برای نمونه اشارات بیهقی در "تاریخ بیهقی"، مقدسی در "احسن التقاسیم فی معرفه الاقالیم" و ابن&zwnj;خلدون در "مقدمة ابن خلدون" در مورد جایگاه تاریخی معمار و معماری در سیاق حکومتی قابل توجه است.</div>
<div>[۶] البته انصاف آن است که تدوین فهرست آثار منتسب به استادکاران، خود یکی از بخش&zwnj;های دشوار پژوهش در مورد استادکاران معاصر است و از آنجا که پیشینه چنین مطالعاتی در مورد استادکاران بسیار محدود است، این کار معمولا به صورت میدانی و با زحمت بسیار انجام می&zwnj;شود. وجه دیگر اهمیت این مرحله آن است که تهیه چنین فهرستی، یکی از مقدمات هر تحقیقی در این حوزه به حساب می&zwnj;آید و نقش "ریل&zwnj;گذاری" را برای آنها ایفا می&zwnj;کند. به همین خاطر باید قدران تلاش همه پژوهشگران قبلی این حوزه بود که راه تحقیق&zwnj;های بعدی را هموار کرده&zwnj;اند. اما تأکید این نوشته آن است که چرا بیشتر مطالعات قبلی تا همین حد متوقف شده و به "خود" معماران نظر نکرده&zwnj;اند.</div>
<div>[۷] در میان مطالعات پژوهشگران داخلی، توجه انسان&zwnj;شناسانهٔ حسین پورنادری به استادان محمد و اصغر شعرباف اثری متفاوت را شکل داده است. در این مطالعه، وی تصویری از زمینه&zwnj;های فرهنگی و تاریخی مربوط به زندگی این دو استاد ارائه می&zwnj;کند که بسیار جذاب و آموزنده است. او با ذکر برخی از خاطرات این دو استاد، نمایش تصاویر قدیمی آنها، معرفی دوستان، استادان و همکارانشان، اشاره به نظر و نگاه آنها در مورد وضعیت معماری سنتی و... به صورت کم&zwnj;نظیری به شخصیت این دو استاد نزدیک می&zwnj;شود. برای اطلاعات بیشتر ر.ک.: پورنادری، حسین. پورنادری، حسین. شعرباف و آثارش. ج۲: گره و کاربندی. تهران: سازمان میراث فرهنگی کشور، ۱۳۷۹.</div>