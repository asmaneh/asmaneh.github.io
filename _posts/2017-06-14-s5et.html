--- 
title: "رنج تحقیق (۳): عباس اقبال آشتیانی" 
authors: soltani 
types: blog 
featured: false
featureImg: "/assets/img/posts/s5et.jpg" 
slug: s5et 
gallery: 
- image_path: "/assets/img/posts/s5et.jpg" 
  title: "رنج تحقیق (۳): عباس اقبال آشتیانی" 
- image_path: "/assets/img/posts/s5et-1.jpg" 
  title: "" 
 
--- 
<p>رنج تحقیق (۳): عباس اقبال آشتیانی</p>
<p>بهار ۱۳۹۶</p>
<p style="text-align: center;"><strong>۱</strong></p>
<p dir="rtl">مرحوم استاد عباس اقبال آشتیانی در ۵۹ سالگی در رُم درگذشت. او از شاگردی دکان نجاری آغاز کرد و اولین&zwnj;بار در چهارده&zwnj;سالگی به مدرسه رفت. پس از آن معلم دارالفنون شد و از آنجا برای تحصیل در سوربن به فرانسه رفت و به استادی دانشگاه تهران رسید. او در طول زندگی خود خدمات فراوانی انجام داد. از جملۀ این خدمات تألیف بیش از ۱۰ جلد کتاب و چندصد مقاله دربارۀ تاریخ ایران، تصحیح و چاپ ۲۶ نسخۀ خطی، تدوین ۲۰ جلد کتاب درسی در تاریخ و جغرافیا، ترجمۀ ۵ کتاب، و انتشار ۵۰ شمارۀ مجلۀ یادگار است. از میان تألیفات عباس اقبال، می&zwnj;توان به آثاری چون شرح حال عبدالله ابن مقفع، خاندان نوبختی، تاریخ مغول، و بخش پس از اسلام تاریخ ایران اشاره کرد. عباس اقبال از پایه&zwnj;گذاران تاریخ&zwnj;نویسی جدید در ایران است. او محققی کوشا و پرکار بود و هنگام مرگ چندین کتاب در دست تصحیح و تألیف و ترجمه داشت که شماری از آنها پس از درگذشتش به چاپ رسید. مرحوم ایرج افشار در سوگ او نوشت: &laquo;با مرگ اقبال یکی از درخشان&zwnj;ترین و تابناک&zwnj;ترین ستارگان ادب افول کرد و شمعی که با تابش پرنور خود جان&zwnj;های بسیاری از شاگردان و دوست&zwnj;داران و هواخواهان خود را روشن کرده بود فرو مُرد.&raquo;<br />علی&zwnj;اکبر سیاسی پس از مراسم تشییع جنازۀ عباس اقبال از فاضل تونی پرسید: &laquo;در تشییع اقبال چه کسانی آمده بودند؟&raquo; فاضل، که به شوخ&zwnj;طبعی و حاضرجوابی شهره بود، گفت: &laquo;شش&zwnj;هزار نفر شرکت کرده بودند.&raquo; سیاسی با تعجب پرسید: &laquo;مگر شما توانستید آنها را بشمارید؟&raquo; فاضل پاسخ داد: &laquo;نه، ولی از آن&zwnj;&zwnj;جا که بر اساس حدیث متقن، هر کس از اهل علم برابر هزار آدم عام است، بنابراین آن شش نفری که در تشییع جنازه بودند در حکم یک جمعیت شش&zwnj;هزار نفری به&zwnj;شمار می&zwnj;آیند. عباس اقبال در ۲۷ اسفند ۱۳۳۴ در کنار مرحوم علامه قزوینی، مجاور حرم شاه عبدالعظیم، به خاک سپرده شد. او همسر و فرزندی نداشت و هنگام مرگ، از مال دنیا چیزی جز کتاب و یک خانه باقی نگذاشت.</p>
<p dir="rtl" style="text-align: center;"><strong>۲</strong></p>
<p dir="rtl">از نوشته&zwnj;&zwnj;های عباس اقبال آشتیانی:<br />بندۀ &zwnj;ناچیز&zwnj; از خانوادۀ فقیری هستم که بر اثر&zwnj; بی&zwnj;خیری&zwnj; پدر&zwnj; غافلی&zwnj; تمام&zwnj; مایۀ&zwnj; حیات آن در دوران جوانی به باد رفته و سرمایه&zwnj;ای در آن جز محبت و هنرمندی و لیاقت مادر با عاطفه&zwnj;ای که وجودش در آن ظلمتکده حکم فرشتۀ رحمت را&zwnj; داشت، به جا نمانده. مادر ستم&zwnj;دیده از محبتی که به ما چند نفر تیره&zwnj;بخت محروم از همه&zwnj;چیز داشت به برکت هوش خدادادی دانست که نجات این کشتی غرقابی فقط و فقط &zwnj;بر&zwnj;اثر کار و به زور مجاهدت و مساعی است. خدا می&zwnj;داند و خاطر خستۀ مادر و روح حق&zwnj;شناس ما، که این زن هنرمند با تحمل چه صدمات نگفتنی زندگانی ما و خانواده&zwnj;ای را که&zwnj; افتخار&zwnj; ادارۀ آن را داشت نجات بخشید و با خوردن چه خون جگری به ما قیمت کار کردن و رنج بردن را آموخت. من در نتیجۀ این&zwnj; تعالیم گران&zwnj;بها لذت کارکردن&zwnj; و رنج&zwnj;بردن را از دوران طفولیت درک کردم و از همان ایام به سخت&zwnj;ترین طرزی که تصور شود، تا سن چهارده&zwnj;سالگی، که ابتدای شروع تحصیلم&zwnj; است&zwnj;، رنج&zwnj;ها برده و جسماً عذاب&zwnj;ها&zwnj; تحمل&zwnj; نموده&zwnj;ام که اینجا مقام ذکر آن نیست. از برکت این ورزش و تمرین ابتدائی بود که در موقع شروع به تحصیل از مقابل هیچ مانعی نگریختم و تا آن حد که امکان&zwnj; داشت&zwnj; و وسائل فراهم می&zwnj;شد کار کردم. کمتر موقعی شده است که از سختی بنالم و سخنی بگویم که از آن بوی راحت&zwnj;طلبی یا تنعم&zwnj;خواهی شنیده شود. جد و جهد من در تحصیل&zwnj; بیشتر&zwnj; اوقات در&zwnj;نتیجۀ نوازش&zwnj;های روح&zwnj;بخش و دلگرمی&zwnj;های بی&zwnj;آلایش مادر عزیز، و گاهی هم بر اثر کمک&zwnj;های مادی و معنوی عده&zwnj;ای از نوع&zwnj;پرستان&zwnj; بی&zwnj;غرض و خیرخواهان حقیقی بود که نقش آن&zwnj;ها را هیچگاه گردش روزگار&zwnj; از&zwnj; خاطر&zwnj; من نخواهد سترد.</p>
<p dir="rtl" style="text-align: center;"><strong>۳</strong></p>
<p dir="rtl">از خاطرات سیدعبدالغفار طهوری (مؤسس انتشارات طهوری):<br />مرحوم اقبال از لحاظ مالی کم&zwnj;بنیه و دستش خالی&zwnj; بود. وقتی قیمت کتاب&zwnj;ها مقداری بیشتر می&zwnj;شد و ایشان مبلغ لازم را همراه نداشتند&zwnj;، برافروخته و پژمرده می&zwnj;شدند و کتاب&zwnj;هایی &zwnj;را&zwnj; که بیشتر مورد نیاز بود جدا می&zwnj;کردند و می&zwnj;گفتند &laquo;این چند تا را می&zwnj;برم و مابقی بماند بعداً می&zwnj;برم.&raquo; من حالت تأثر را در چهرۀ ایشان و نیز آقای ایران&zwnj;پرست می&zwnj;دیدم. آن&zwnj;وقت ایشان با گشاده&zwnj;رویی همۀ کتاب&zwnj;ها را تقدیم استاد می&zwnj;کرد و اظهار می&zwnj;داشت &laquo;شاید زودتر آن&zwnj;ها را لازم داشته باشید، ببرید، به حساب می&zwnj;نویسم. طهوری، کتاب&zwnj;ها را همراه آقا ببر برسان.&raquo; استاد &zwnj;با&zwnj; خوش&zwnj;وقتی و اظهار تشکر کتاب&zwnj;ها را می&zwnj;برد و چندی بعد حساب آن را می&zwnj;پرداخت. یک بار که مبلغ کتب انتخابی زیاد شده بود و استاد اقبال از بردن آن پرهیز داشتند، ساعتی بعد&zwnj; از &zwnj;رفتن ایشان، آقای ایران&zwnj;پرست کتاب&zwnj;ها را به &zwnj;&zwnj;وسیلۀ من به دفتر ایشان فرستادند. بعدازظهر بود و خود استاد حضور نداشتند. همین&zwnj;که بستۀ کتاب&zwnj;ها را دادم و جریان را گفتم، [جوانی که همکار ایشان بود] آشکارا اظهار خوشحالی کرد و گفت: &laquo;چه خوب، چه خوب، اتفاقاً دو تا از این&zwnj;ها را همین امروز می&zwnj;خواستم. سلام برسانید و صمیمانه تشکر کنید&raquo;. گمان می&zwnj;کنم - بلکه یقین دارم- که&zwnj; بزرگ&zwnj;ترین &zwnj;لذت&zwnj; روحی استاد اقبال، رسیدن به&zwnj; وصال&zwnj; کتاب&zwnj;های&zwnj; مطلوبشان بود.</p>
<p dir="rtl" style="text-align: center;"><strong>۴</strong></p>
<p dir="rtl">مرحوم اقبال پس از مراجعه از سفر اول خارج از کشور، در تلاش بود برای تکمیل تحصیلات&zwnj; خود بار دیگر به فرانسه بازگردد. از این&zwnj;رو برای &zwnj;دستیابی به این مقصود&zwnj; به&zwnj; دنبال بهانه می&zwnj;گشت. در اوایل سال ۱۳۱۱ با توجه به تلاش&zwnj;های&zwnj; به عمل آمده برای برگزاری &laquo;جشن هزارۀ فردوسی&raquo; سعی کرد از طریق تیمور تاش، وزیر دربار رضا شاه، به&zwnj;منظور&zwnj; تهیۀ نسخه&zwnj;های&zwnj; چاپی&zwnj; و خطی شاهنامه به یک سفر دو ساله برود. در نامه&zwnj;ای به او نوشت: &laquo;با توجهات نامه&zwnj;ای&zwnj; که&zwnj; حضرت اشرف عالی به امر علم و ادب و تشویق&zwnj; چاکر داشته&zwnj; و دارند، استدعا&zwnj; می&zwnj;نمایم که در این خدمت &zwnj;[تهیۀ نسخه&zwnj;های شاهنامه&zwnj;]، فردی&zwnj; را شریک فرمایند و اجازه دهند که در اروپا به&zwnj;&zwnj;&zwnj;&zwnj; این&zwnj;کار مشغول باشم. ضمناً در این مدت، رسالۀ خود را&zwnj; هم&zwnj; برای&zwnj;&zwnj; تحصیل در درجۀ دکتری در ادبیات که چند سالی&zwnj; است گذراندن آن به مناسبت عدم&zwnj; دسترسی به&zwnj; اروپا معوق مانده، به تصویب دارالفنون پاریس&zwnj; برسانم.&raquo; این توسل&zwnj; با برکناری تیمور تاش&zwnj; بی&zwnj;نتیجه&zwnj;&zwnj; ماند. در این ایام، مشکل دیگری عزم او را در سفر راسخ&zwnj;تر گرداند و آن موضوع شرکت&zwnj; اجباری اقبال در تألیف یک کتاب تاریخی به&zwnj; وسیله فرج&zwnj;الله بهرامی بود. توضیح آن&zwnj; که&zwnj; در زمستان سال ۱۳۱۲ رضاخان، فردی به نام&zwnj; فرج الله بهرامی را والی خراسان کرد. بهرامی که&zwnj; تمایلی به این مسؤولیت نداشت، تعهد خود مبنی بر نوشتن کتابی در زمینۀ&zwnj; تاریخ&zwnj; را، دلیل&zwnj; بر نپذیرفتن مسؤولیت حکومت خراسان عنوان&zwnj; کرد. در پی آن، رضاخان برای رفع بهانۀ بهرامی، دستور داد تا افرادی برای کمک به&zwnj; تألیف، همراه با او به خراسان&zwnj; بروند&zwnj;. در نتیجه، به عباس اقبال، محیط طباطبایی، رشید یاسمی و جهانگیر خلیلی مأموریت اجباری&zwnj; خراسان دادند. در اجرای این دستور، از دی&zwnj;سال ۱۳۱۲ اقبال&zwnj; از&zwnj; معلمی دارالمعلمین&zwnj; عالی منفصل شد. اقبال با تلاش زیاد خود و وساطت فروغی توانست مأموریت محوله را - به شرط کمک به تألیف کتاب بهرامی در تهران&zwnj;- لغو کند؛ ولی در&zwnj;فاصلۀ&zwnj; زمانی&zwnj; ایجاد شده، سمت معلمی او&zwnj; به&zwnj; دیگری&zwnj; واگذار شده بود و او مدتی بیکار شد.</p>
<p dir="rtl" style="text-align: center;"><strong>۵</strong></p>
<p dir="rtl">شعری از عباس اقبال در جواب محمود فرخ:<br />فرخا در&zwnj; شهر ری امروز از کید حسود / زارتر از حال هرکس بی&zwnj;گمان حال من است<br />&zwnj;دوستان خوانندم اقبال&zwnj; ارچه از راه کرم&zwnj; / لیک دائم بخت بد چون سایه دنبال&zwnj; من&zwnj; است<br />&zwnj;&zwnj;بی&zwnj;صفا شهری است شهر ما و خلقش بی&zwnj;وفا / دوری از این شهر و از این خلق از آمال من &zwnj;&zwnj;است<br />&zwnj;&zwnj;می&zwnj;برد هرلحظه اندوه از کفم لختی ز عمر/ دشمن عمر من این اندوه قتّال &zwnj;من&zwnj; است<br />از زبان عباس اقبال:<br />[...] اگر قائد این ذرۀ بی&zwnj;مقدار در زندگانی، منافع مادی &zwnj;و ثروت&zwnj; و مال-&zwnj; که در پیش چشمم حمد اللّه قدر و قیمت&zwnj; خاک&zwnj; را را نیز ندارد- بود، امروز پس از ده سال جان کندن در اروپا به نان شب محتاج نبودم&zwnj; و اقلا&zwnj; دو&zwnj; خشت خانه&zwnj;ای داشتم که مادر پیر ستم کشیده&zwnj;ام در آنجا&zwnj; به راحت سر کند.</p>
<p dir="rtl" style="text-align: center;"><strong>۶</strong></p>
<p dir="rtl" style="text-align: center;">نکبت&zwnj; علم و ادب!</p>
<p dir="rtl">از حالت و روزگارم پرسیده بودید عیبی ندارد، اگرچه چندان&zwnj; تعریفی هم نیست. گذشته&zwnj; که&zwnj; به&zwnj; نحسی گذشت، از آینده هم ناامیدم و معلوم است که حال حاضر در میان&zwnj; این گذشتۀ خالی از یادگارهای لطف و خوشی و آیندۀ تیره و تار چه خواهد بود. بدبختی&zwnj; بزرگ این است که&zwnj; تشبّه باهل ادب ورزیده&zwnj;ایم و بدون این&zwnj;که از این منبع فیض بهره&zwnj;ای&zwnj; برده باشیم به نکبت آن گرفتار و پای&zwnj;بند شده&zwnj;ایم، اهل ادب بی&zwnj;ادبمان می&zwnj;خوانند و حق&zwnj; با ایشان است و بی&zwnj;ادبان از خلطه و آمیزش با&zwnj; ما&zwnj; تبرّی دارند زیرا که طبقۀ ما را نامحرم&zwnj; حریم خود می&zwnj;شمارند. خدا بیامرزد پدر آن شاعر را که گفت:<br />نه در مسجد گذراندم که رندی/&zwnj;نه در میخانه کاین خمار&zwnj; خام&zwnj; است&zwnj;<br />میان مسجد و میخانه راهی است&zwnj;/ خدا را عاشقم آن ره کدام است<br />از آن دوست عزیز خواهش دارم که اگر باین طریق مستقیم و راه هدایت پی برده&zwnj;اید طلبا لمرضات&zwnj; اللّه دست این اردتمند را که پای طلبش به سنگ حیرت خورده بگیرید و از وادی سرشکستگی نجاتش دهید.<br />دولت علیۀ ما -از چشم بد محفوظ- دو اسبه به طرف تجدد می&zwnj;تازد [...] اما در بند آنچه که فرنگی را به این&zwnj; مقام سیادت&zwnj; رسانده&zwnj;، نیست&zwnj;. باور بفرمائید که اگر صحبتی از دانشگاه و دانش&zwnj;سرا&zwnj; و دانشکده&zwnj; و فرهنگستان و غیره می&zwnj;شنوید همان آواز دهل است، [...] خودمانیم و بین&zwnj; خود&zwnj; صحبت&zwnj; می&zwnj;کنیم. اگر در این مملکت کورها، یک&zwnj;چشم&zwnj;هایی حق ادعای سلطنت&zwnj;&zwnj; داشته&zwnj; باشند، از هر نوع ادعا و خودفروشی گذشته، چند نفری بیش نیستند و شاید از هر کس که&zwnj; غرض&zwnj; و مرضی&zwnj; خاص نداشته باشد بپرسند که این عده را بشمارد، انگشت&zwnj; اختیارش جز&zwnj; بر&zwnj; نام&zwnj; این چهار پنج نفر نکبت&zwnj;زدگان اهل ادب قرار نخواهد گرفت: آقای قزوینی، تقی&zwnj;زاده، جمال&zwnj;زاده، مجتبی&zwnj;مینوی&zwnj; و شاید هم بندۀ شرمنده.<br />حال این آقایان چیست و تمتعی که از حیات ادبی خود&zwnj; برده&zwnj;اند&zwnj; کدام است؟ بیچاره&zwnj; قزوینی که بعد از سال&zwnj;های سال دربه&zwnj;دری و خون&zwnj;جگری تصادف روزگار قوت لایموتی&zwnj; به او&zwnj; می&zwnj;رساند&zwnj; و حال زندگانی مادی&zwnj;اش خوش نیست. تقی&zwnj;زاده بعد از یک عمر درستکاری و خدمت به آزادی ایران&zwnj; تازه&zwnj; به تدریس الفبای فارسی در لندن مفتخر و سرافراز شده است&zwnj; که از گرسنگی نمیرد&zwnj;. حال&zwnj; آن&zwnj; دوست عزیز هم بر خود سرکار روشن&zwnj;تر است تا بر دیگران. مینوی تمام کتاب و اسباب&zwnj; کار&zwnj; خود را فروخته و به خیال یافتن کاری از طهران&zwnj; فرار کرده و الساعه در&zwnj; لندن&zwnj; در&zwnj; میان خوف و رجا ساعت می&zwnj;شمارد. احوال بنده را هم&zwnj; بر همین منوال قیاس کنید.<br />خیال&zwnj; می&zwnj;کنم&zwnj; اگر&zwnj; مملکتی در فکر تشیید بنیان حیات معنوی خود باشد بهتر از اینها&zwnj; از&zwnj; طبقۀ روشن&zwnj;فکر نگاه&zwnj;داری می&zwnj;نماید و بیشتر از آنکه به کار ظاهرسازی مشغول&zwnj; باشد در تربیت روح و مغز مردم&zwnj; سعی&zwnj; می&zwnj;کند.<br />خلاصه اینکه این اواخر بر عمر تلف کرده تأسف می&zwnj;خورم و بر&zwnj; یک&zwnj; مشت کتاب&zwnj; که قرائت آنها ما از&zwnj; راه&zwnj; راست&zwnj; زندگانی -یعنی به همان معنی که دیگران فهمیده&zwnj; و می&zwnj;روند&zwnj; منحرف کرد و موجب خسران دنیا و آخرت شده- لعنت می&zwnj;فرستم و بدبختانه&zwnj; دیگر تغییر مسلک&zwnj; هم&zwnj; محال شده است.</p>
<p dir="rtl" style="text-align: center;"><strong>۷</strong></p>
<p dir="rtl">یکی از ماندگارترین آثار مرحوم اقبال، پنج دوره مجلۀ یادگار است که از شهریور ۱۳۲۳ تا خرداد ۱۳۲۸ منتشر شد و این نخستین مجلۀ جدی تحقیقی در زمینۀ زبان و ادب و تاریخ و فرهنگ ایران بود. اقبال که پنج سال تمام از ساعت هفت&zwnj;ونیم&zwnj; صبح تا یک بعد از ظهر و از سه&zwnj; بعد از ظهر تا هفت شب در اتاقکی به نام دفتر مجله یادگار به کار طاقت&zwnj;فرسای تحریر و تنظیم و طبع و توزیع مجلۀ یادگار، خویش را سرگرم می&zwnj;داشت، بعد از تعطیلی مجله پریشان&zwnj;خاطر و شکسته&zwnj;دل شد. مقرراتی گذاشتند که کارمندان دولت نمی&zwnj;توانند روزنامه و مجله داشته باشند و اقبال به گناه استادی دانشگاه از ادامۀ نشر یادگار محروم شد و کاری که با عشق به ایران آغاز کرده بود، بعد از پنجاه شماره با افسردگی پایان یافت. عباس اقبال در همین سال تعطیلی مجلۀ یادگار علامۀ قزوینی را که استاد و دوست و مشوق همیشگی&zwnj;اش بود از دست داد.<br />نامۀ مورخ ۳۰ مهرماه ۱۳۲۸ به دکتر قاسم غنی:<br />&laquo;مرگ علامه قزوینی [...] در حقیقت اعصاب ما را فلج کرد و دیگر آن صاحب نفسی که هر آن ما را بر سر شور و شوق می آورد و شتاب ما را در سوختن شدیدتر می&zwnj;کرد در میان ما نیست. به خصوص که &laquo;یادگار&raquo; هم بر اثر پاره&zwnj;ای اوضاع ناگوار تعطیل شده [...] بعد از تعطیل &laquo;یادگار&raquo; و افسردگی مخلص و تنهایی در این محیط جان&zwnj;فرسا، به پیشنهاد آقای حکمت، قبول کردم که مدتی به عنوان مستشار فرهنگی از طرف وزارت خارجه [...] مامور سیار باشم.&raquo;<br />در سال ۱۳۳۳ دولت مستشاران فرهنگی را به ایران فراخواند. عباس اقبال که مدتی بود به بیماری دچار شده بود به ایران باز نگشت و در ۲۱ بهمن ۱۳۳۴ در رم درگذشت.</p>
<p dir="rtl">&nbsp;</p>
<p dir="rtl"><strong>منابع</strong><br />ایرج افشار. &laquo;عباس اقبال آشتیانی&raquo;. در: نادره&zwnj;کاران. تهران: قطره، ۱۳۸۲.<br />ایرج افشار. &laquo;آثار چاپ نشده از عباس اقبال&raquo;. در: تحقیقات کتاب&zwnj;داری و اطلاع&zwnj;رسانی دانشگاهی، شمارۀ ۱ (بهار، ۱۳۳۹).<br />عباس اقبال. &laquo;&zwnj;&zwnj;&zwnj;نـکبت&zwnj;علم و ادب&raquo;. در: یغما، شمارۀ ۱۴۸ (آبان ۱۳۳۹).<br />نادر انتخابی. &laquo;عباس اقبال و سرآغاز تاریخ&zwnj;نگاری مدرن در ایران&raquo;. نگاه نو، ش ۱۰۶ (تابستان ۱۳۹۴).<br />نادر انتخابی. &laquo;یادگار اقبال&raquo;. نگاه نو، ش ۱۰۷، (پاییز ۱۳۹۴).<br />محمد دبیرسیاقی. &laquo;وسواس و دقت علمی عباس اقبال&raquo;. در: کلک، ش ۱۱ و ۱۲ (بهمن و اسفند ۱۳۶۹).<br />محمدامین ریاحی. &laquo;استاد بزرگ ما اقبال آشتیانی&raquo;. در: کلک، ش ۱۱ و ۱۲ (بهمن و اسفند ۱۳۶۹).<br />سیدعبدالغفار طهوری. &laquo;استاد استادان&raquo;. در: کلک، ش ۱۱ و ۱۲ (بهمن و اسفند ۱۳۶۹).<br />سعید نفیسی. &laquo;حیف دانا مردن&raquo;. در: کلک، ش ۱۱ و ۱۲ (بهمن و اسفند ۱۳۶۹).<br />جمشید نوروزی. &laquo;عباس اقبال معلمی سخت&zwnj;کوش و دانشمند&raquo;. در: رشد آموزش تاریخ، ش ۸، (زمستان ۱۳۸۰).<br />نیکو همت. &laquo;عباس اقبال آشتیانی&raquo;. در: ارمغان، دورۀ ۲۶، ش ۶ و ۷ (شهریور و مهر ۱۳۳۶).</p>
<p dir="ltr"><a href="http://ir-psri.com/?Page=ViewPhoto&amp;PhotoID=1770&amp;SP=Farsi">http://ir-psri.com/?Page=ViewPhoto&amp;PhotoID=1770&amp;SP=Farsi</a>&nbsp;</p>
<p>&nbsp;</p>