--- 
title: "گنبد (پایان ماجرا)" 
authors: m.najafi 
types: blog 
featured: false
slug: eEscE 
--- 
<div>
<div>
<p>این تغییرات ادراکی، خود، تغییرات دیگری در پی داشت که &laquo;مینیاتوریسم نو&raquo; نامیده شده است. چیزهای جهان حالا کوچک&zwnj;تر به نظر می&zwnj;رسند؛ همچون اسباب&zwnj;بازی. همۀ چیزهایی که پیش&zwnj;تر بر ما غلبه داشتند، همچون کاجی بلند، دره&zwnj;ای فراخ، و کوهی برف&zwnj;گیر، به واسطۀ اَبَرگنبد حقیر شده&zwnj;اند. حجم وسیع و همیشه&zwnj;حاضر ابرگنبد هر آنچه را که در احاطۀ آن است، کوچک جلوه می&zwnj;دهد. دیگر رودخانۀ می&zwnj;سی&zwnj;سی&zwnj;پی چیزی نیست مگر جوی آبی در گلخانه&zwnj;ای کودکانه. رشته&zwnj;کوه راکی به ردیفی از سنگ در جعبۀ شهر فرنگ می&zwnj;ماند. در چنین فضایی، رویدادها نیز از اهمیتشان کاسته شده و وجهه&zwnj;ای نمایشی یافته&zwnj;اند. تجربه&zwnj;های زندگی دارد به مجموعه&zwnj;ای ساختگی از بازی&zwnj;های رایانه&zwnj;ایِ زیرکانه تبدیل می&zwnj;شود. آیا به این علت نیست که زندگی کردن زیر ابرگنبد برای مردم تداعی&zwnj;گر مکان&zwnj;های سرگرمی در فضاهای شادِ محصور، چون تالارهای سینما و بولینگ و سیرک و ... ، است؟ در حقیقت، می&zwnj;توان گفت کشور در سیطرۀ ابرگنبد، نه به مال[1]، که به تالار عظیم سرگرمی بدل شده؛ آنجا که هر شهروند به مثابۀ یک بازی&zwnj;کن است. به تبعِ این تلقی، واقعیت&zwnj;های تلخ زندگی، چون فقر و تصادف و دزدی و تیراندازی، کم&zwnj;اهمیت&zwnj;تر شده است؛ چون بخشی از نمایش ساختگیِ زیر ابرگنبد به نظر می&zwnj;رسد. حتی وحشت از مرگ هم دارد از بین می&zwnj;رود؛ مرگ هم گویی به مثابۀ پایان شاهکاری هنری تلقی می&zwnj;شود.</p>
<p>شایعاتی دربارۀ طرح&zwnj;های بزرگتری به گوش می&zwnj;رسد. در همایشی در اُسلو[2]، معماران و مهندسان پیشنهاد جهانی شفاف را عرضه کردند که بر فراز ستون&zwnj;های عظیم &laquo;دوراکِرایست&raquo; بر پا می&zwnj;شود؛ آنچه می&zwnj;تواند کل کرۀ زمین را در بر گیرد. به نظر نمی&zwnj;رسد تحقّق این چشم&zwnj;انداز به عمر ما قد بدهد&nbsp; و در حال حاضر آرزویی بیش نیست، ولی به هر حال اجتناب&zwnj;ناپذیر به نظر می&zwnj;رسد. برای ما که زندگی در زیر ابرگنبد را تجربه می&zwnj;کنیم، تصور حلقۀ محیط بزرگ&zwnj;تری دشوار نیست. همین حالا هم، بعضی وقت&zwnj;ها، در برخی مواقع، ابرگنبدِ نامدارمان کمی محقّر و ناامیدکننده به نظر می&zwnj;رسد. شکی نیست که ما تا زمانی که همه چیز را در جهانِ شفافِ &laquo;اَستِریلوم&raquo; محاط نکنیم، از پا نخواهیم نشست؛ تا زمانی که منظومۀ شمسی، کهکشان&zwnj;ها، اَبَر نو اَخترها، و خود فضای نامتناهی در آن شاهکار غایی محاط شوند و به اجزای آن بدل یابند؛ آنچه به جشنی بی&zwnj;پایان، به شهر بازی&zwnj;ای فلکی&zwnj; می&zwnj;ماند که در آن همۀ ستارگانِ در حال انفجار و همۀ الکترون&zwnj;های چرخان بخشی از رقصی در گسترۀ عرش&zwnj;اند. به هر حال، ما امروز زیر آسمانی از سِلِستیلوگس قدم می&zwnj;زنیم و خیال جهان&zwnj;های نو، معماری&zwnj;های ناممکن، را در سر می&zwnj;پروریم. زیرا رایحۀ تغییر در هوا استشمام می&zwnj;شود. می&zwnj;توان نزدیک&zwnj;شدنش را حس کرد. &nbsp;&nbsp;</p>
<p dir="ltr">[1] mall<br />[2] Oslo</p>
<p>&nbsp;</p>
</div>
</div>