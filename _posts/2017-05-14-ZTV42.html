--- 
title: "در جستجوی فضای از دست رفته؛ طرف آواز قمری" 
authors: pouresmaiel 
types: blog 
tags: مریم پور‌اسماعیل,فضا,آسمانه,مطالعات معماری ایران,تاریخ معماری 
featured: false
slug: ZTV42 
excerpt: "قمری اگر آواز بخواند، تابستان می‌شوم میان چهار دیوار خشتی بلند؛ ظهر تابستان. آنقدر ظهر که سایهٔ دیوار از روی کاج بلند وسط حیاط، پاک رفته باشد. چه گرم است! خود را میان شبستان خنک می‌یابم. شبستانِ اولی؛ همان که درست دمِ دست دالانِ ورودی بود؛ همان معبدِ با سقف تاقی که زندگی با تمام هیکل بزرگش توش جا می‌شد؛ میان کاغذ دیواری‌ با گل‌های سبز کوچک. تکیه می‌زنم به درِ دولابچه‌ای که پدربزرگ ساخته بود توی دل آن دالانچه که به زیرپله و صندوق‌خانه می‌رفت." 
--- 
<p style="text-align: justify;">قمری اگر آواز بخواند، تابستان می&zwnj;شوم میان چهار دیوار خشتی بلند؛ ظهر تابستان. آنقدر ظهر که سایهٔ دیوار از روی کاج بلند وسط حیاط، پاک رفته باشد. چه گرم است! خود را میان شبستان خنک می&zwnj;یابم. شبستانِ اولی؛ همان که درست دمِ دست دالانِ ورودی بود؛ همان معبدِ با سقف تاقی که زندگی با تمام هیکل بزرگش توش جا می&zwnj;شد؛ میان کاغذ دیواری&zwnj; با گل&zwnj;های سبز کوچک. تکیه می&zwnj;زنم به درِ دولابچه&zwnj;ای که پدربزرگ ساخته بود توی دل آن دالانچه که به زیرپله و صندوق&zwnj;خانه می&zwnj;رفت. دولابچه&zwnj;ای که کلیدش رویش بود و روزی چند بار باز می&zwnj;شد و برای کودکیِ من چندان آزانگیز نبود؛ رازی نداشت. رو به رویم دولابچهٔ رخت&zwnj;خواب&zwnj;هاست؛ همان که تاقچه&zwnj;ای بوده سرتاسری، و برایش دری ساخته بود پدربزرگ و بوی نفتالین حتی از درز درش بیرون می&zwnj;زد. چشم می&zwnj;گردانم به انتهای شبستان؛ به آن بخاری دیواری بی&zwnj;استفادهٔ قدیمی که بالاش چوب&zwnj;رختی میخ کرده بودند و لباس&zwnj;های نو را بهش می&zwnj;آویختند، و مادربزرگ با چیت گلدار، برایش پرده درست کرده بود که خاک روی لباس&zwnj;ها ننشیند. سربخاری با عکس&zwnj;های یادگاری نوه&zwnj;ها؛ که مهتابی کوچک روی دیوار، شبیه یک عکاس&zwnj;خانهٔ کوچکش کرده بود با سقف تاقی. دست راستِ بخاری، عکس خالهْ ملوک بود با چهرهٔ سردش، گیس&zwnj;های سیاه از فرق باز شده و روسری سبزش که لنگه&zwnj;هاش، باز روی شانه&zwnj;هاش افتاده بود، با آن جلیقهٔ پرگل؛ هنوز هم از نگاه کردن به او طفره می&zwnj;روم؛ کودکی&zwnj;ام با چهرهٔ او نام مرگ را شنیده بود. کنار خاله ملوک، خیلی پر معنی، ساعت توشیبای قدیمی نشسته بود؛ دنگ... دنگ... دنگ... 12 بار زنگ زده بود و صدای آخرین دنگش توی گوشم بود. به ابتدای شبستان که نگاه کنم، از پنجره&zwnj;اش بیرون را می&zwnj;بینم؛ پنجره&zwnj;های کوچکِ تاقی، دو سوی در ورودیِ کوتاه که بلندقدها را خم&zwnj;شده داخل می&zwnj;کرد. از پنجرهٔ راستی، جایی که دالان به حیاط می&zwnj;رسید، شاید کمی از آن تاقچهٔ کوچکِ میان دالان هم معلوم باشد؛ همان که مادربزرگ جلویش پردهٔ چلوار انداخته بود با کِش، و تویش قابلمه&zwnj;های کوچکش را نگه می&zwnj;داشت. این&zwnj;طرف&zwnj;تر، منتهی به حیاط، جاکفشی چوبی را می&zwnj;بینم؛ با کلمن گل&zwnj;نارنجی بزرگ و گلدان&zwnj;های حسن&zwnj;یوسف و بی&zwnj;عار رویش. این جاکفشی را وقتی ساختند که کفش&zwnj;کن شبستان را کوبیده بودند تا جا بازتر شود. از دالان که چشم بردارم، پشت تخت بزرگ چوبی، انتهای حیاط معلوم است؛ جای آن مطبخ قدیمی که رمباندنش؛ چون برای خانواده&zwnj;ای که کوچک شده بود، زیادی بزرگ بود و سیاه بود و سقفش بلند، و نور نداشت. در عوض، آخور اسب&zwnj;ها را که دم در بود، سفید کردند، لولهٔ آب کشاندند، برق کشیدند و شد آشپزخانه. تهش هم یک حمام ساختند؛ همان که کاشی&zwnj;های صابونی فیروزه&zwnj;ای داشت و کودکیِ من، حمام که می&zwnj;رفت با ناخن می&zwnj;خواست یکی&zwnj;شان را بکّند و با خود ببرد؛ تا هر وقت لمسش می&zwnj;کند، برود و روی سکوی حمام سرد بنشیند و به عکس آن دو تا بچه نگاه کند که از زیر حوله بیرون را نگاه می&zwnj;کنند؛ تا بوی صابون عاجز توی دماغش بپیچد. بیچاره مطبخ قدیمی! با آن ظرف&zwnj;شویی فلزی رنگ شده&zwnj;اش که جا به جا رنگ&zwnj;هاش کنده شده بود، که آنجا ساخته بودندش تا آبش جایگزین آب حوض شود برای شستن ظرف. دور و برش هنوز آن پوسترهای رنگ و رو رفتهٔ میوه&zwnj;ها و سبزی&zwnj;ها بود و نقاشیِ آن پیرمرد خوشروی چپق به دستِ کنار میز میوه، و آن قفسهٔ کوچک بالای سرشان؛ همگی، تنها و بی&zwnj;استفاده انتهای جنوب حیاط، پشت به آفتاب نشسته بودند؛ بوی روزهاروز غذای پخته، حتی از حول و حوش خاطره&zwnj;اش می&zwnj;آید. اگر باغچه جلوی نگاه را نمی&zwnj;گرفت، توی پنجرهٔ چپیِ شبستان، باید به دیوار لخت خشتی نگاه می&zwnj;کردی که خاطره&zwnj;اش توی آفتاب دارد تبخیر می&zwnj;شود؛ ولی درخت کاج پیر، بلند، راست، جلوی نگاه را می&zwnj;گیرد. البته شاخ و برگش را نمی&zwnj;توانم ببینم، آنقدر بلند است که از اتاق ارسی هم اگر نگاه می&zwnj;کردم بالاش معلوم نمی&zwnj;شد؛ چه رسد که از شبستان؛ که توی زمین خَپ کرده است از ترس گرما و سرما. باغچهٔ وسط حیاط، خیلی قدیم&zwnj;ها، خیلی خیلی قدیم&zwnj;ها حوض بزرگی بوده و تخت بزرگ را روی آن می&zwnj;زده&zwnj;اند عصرهای تابستان. حالا، تخت بزرگْ کنار دست باغچه توی آفتاب نشسته و مادربزرگ فرشِ رویش را تا زده تا آفتاب رنگش را نبرد! بیچاره تخت چوبی توی آفتاب! صدای پای مادربزرگ می&zwnj;آید از دالان با آهنگ پای دردویَش؛ قمریِ ایوان از خواندن بازایستاده است.</p>
<p style="text-align: justify;">&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;</p>
<p style="text-align: justify;">*** نام نوشتار، پرواضح است که از نام رمان معروف مارسل پروست برداشته شده؛ بی&zwnj;آنکه به جسارت خواسته باشم و توانسته باشم که به لحاظ ادبی، حتی وامی از آن شاهکار بگیرم؛ فقط خواسته&zwnj;ام با تأسی به این نام، نقش محرّک&zwnj;های حسّی (صدا، بو، مزه و ...) را در تداعی فضای خانه&zwnj;های روزگاران قدیم و حال و هوای زیستن در آنها یادآوری کنم؛ که خود با آواز قمری، بوی شیرینی خانگی، صدای افتادن میوهٔ کاج روی خاک و ... و ... و... در بخش&zwnj;هایی از آن تجربه که داشته&zwnj;ام حیّ و حاضر می&zwnj;شوم.</p>