--- 
title: "سنتِ طراحیِ ازیادرفته" 
authors: smohseni 
types: blog 
featured: false
slug: vQzmS 
--- 
<p>وقتی از معماری سنتی و معماران سنتی می&zwnj;گوییم تصویری در ذهن داریم از بناهایی که در دوران پیشامدرن ساخته شده است و معمارانی که آن بناها را ساخته&zwnj;اند. در این تصویر کلی، به همان نسبتی که عبارت&zwnj;های &laquo;معماری سنتی&raquo; و &laquo;معماران سنتی&raquo; کلی است، تفکیک خاصی بین انواع بناهای دوره&zwnj;های مختلف قایل نیستیم: هر آنچه پیش از دوران مدرن ساخته شده یک&zwnj;سره سنتی است. نیز در استفاده از صفت سنتی و بار معنایی&zwnj;ای که ممکن است با خود در پی داشته باشد دقیق نیستیم، در ترکیب سنتی با معماری و معماران بیش از همه منظورمان چیزی است که به گذشته&zwnj;ای دورتر از صدسال اخیر متعلق است و در بند دقیق استفاده کردن از صفت سنتی نیستیم. بین تعریف&zwnj;های دانشوران مختلف از این عبارت هم توافق کاملی وجود ندارد اما آنچه آنجا نیز مشترک است این است که این معماری چیزی است که تا پیش از دوران مدرن در ایران محقق می&zwnj;شده است و حاصل تداوم الگوهای مشخص برگرفته از تجربۀ انباشتۀ معماری طیّ زمان است؛ معماران سنتی هم عاملان ساختن همین معماری سنتی هستند. بحثِ بیش از این در تدقیق این عبارت موضوع این نوشته نیست و از آن می&zwnj;گذرم.</p>
<p>با در نظر داشتن این نکته که نباید تلقی مدرن از معماری و مراحل آن را به گذشته ببریم، عقلاً و نقلاً می&zwnj;دانیم که بخشی از مسیر معماری سنتی طراحی است. به هر حال معماران طرحی برای بنایی که قرار بوده بسازند درمی&zwnj;انداخته&zwnj;اند. معدود طومارها و زیج&zwnj;های معماری که به دستمان رسیده شاهدی است بر این که دست&zwnj;کم برخی از معماران این طراحی را با کمک ترسیم انجام می&zwnj;داده&zwnj;اند. با وجود اینکه منابع مکتوب دربارۀ طراحی در معماری سنتی کم است اما دانشورانی با مطالعۀ همین منابع، گفتگو با شواهد زندۀ معماری سنتی (معماران سنتی امروزی) و مشاهدۀ آثار مراحلی را برای طراحی در معماری سنتی ایران برشمرده&zwnj;اند. در کتاب الفبای کالبدی خانه&zwnj;های سنتی یزد پنج مرحله برای طراحی یک خانه برشمرده&zwnj;اند: اندازه&zwnj;گیری زمین؛ تعیین کمّی شکل&zwnj;های سنتی (مانند تالار، بادگیر، سه&zwnj;دری و... )؛ گنجاندن شکل&zwnj;های سنتی در محوطه با به کار گرفتن پیمون مطلوب زمین و بر اساس ملاحظات محیطی؛ ارزیابی و کست&zwnj;افزود؛ بازنگری کل طرح و تعیین مکان&zwnj;های به کار گرفتن هنرهای وابسته به معماری. پیرنیا نیز برای طراحی در معماری سنتی ایران (به&zwnj;طور کلی و نه در گونه&zwnj;ای بنای خاص) پنج مرحله قایل است: گز کردن زمین (اندازه&zwnj;گیری و مساحی)؛ گنج کردن (گنجاندن خواسته&zwnj;های صاحب&zwnj;کار در طرح)؛ پیمون کردن (کست&zwnj;افزود یا زدوخورد ابعاد اندام&zwnj;ها برای تطبیق خواسته&zwnj;های صاحب&zwnj;کار با نظام پیمون)؛ آرایش کردن (چیدن اندام&zwnj;های طراحی شده به دور حیاط که به آن گنار زدن نیز می&zwnj;گفتند)؛ پیاده کردن (کشیدن طرح بر روی برزه ـ تختۀ چوبی طراحی). با اینکه می&zwnj;شود تا حدی از این مراحل را متعلق به طراحی در معماری سنتی ایران دانست اما در عین حال رنگ تصور مدرن از معماری نیز در این مراحل پیداست.</p>
<p>گرچه این معماری اساساً به دوران پیشامدرن تعلق دارد اما بدیهی است که معماران سنتی و معماری سنتی در نقطه&zwnj;ای از تاریخ از بین نرفته&zwnj;اند؛ عقل حکم می&zwnj;کند برای دانستن دربارۀ سنت طراحی به سراغ معماران سنتی امروزی برویم اما آیا واقعاً چیزی از آن سنت نزد آنها مانده است؟ پس از اینکه نظام سنتی&zwnj;ای که این معماران در آن کار می&zwnj;کردند فروپاشید، به&zwnj;مرور معماری مدرن و معماران تحصیل&zwnj;کرده جای معماری سنتی و معماران سنتی را گرفتند. کم&zwnj;کم &laquo;معمار&raquo; معنی بنّا به خود گرفت و &laquo;آرشیتکت&raquo; کسی بود که بنا را طراحی می&zwnj;کرد. معماران سنتی به حکم جبر زمانه بنّاهایی شدند که وارث سنت معماری&zwnj;ای بودند که از میان رفت. همان&zwnj;طور که زمانه عوض شد ابزار و مصالح کار اینان نیز عوض شد. این معماران سنتی دیگر دست&zwnj;اندر کار &laquo;ساختن&raquo; نبودند، کارهایی که به آنها واگذار می&zwnj;شد حداکثر مرمت آثار معماری سنتی بود. تعداد معماران سنتی تا روزگار ما کمتر و کمتر شد و آنهایی که باقی مانده&zwnj;اند نیز چیزی از سنت طراحی&zwnj;ای که پیشینیانشان صاحبش بوده&zwnj;اند در دست ندارند. آن نسل از معماران سنتی که بی&zwnj;واسطه وارث آخرین نسل از معمارانی بودند که طراحی سنتی می&zwnj;دانستند از دنیا رفته&zwnj;اند و اینها آخرین بازمانده&zwnj;های گونه&zwnj;ای رو به انقراضند. حتی در مرمت امروز نیز معماران سنتی بیش از آن که در چاره&zwnj;اندیشی و طراحی سهمی داشته باشند مجری طرح&zwnj;های مرمت مرمت&zwnj;گران دانشگاه&zwnj;رفته اند. معماران سنتی امروز فرزند همین روزگارند و از همین روزگار و در همین روزگار چیزهایی آموخته&zwnj;اند و خود را با همین روزگار وفق داده&zwnj;اند. واحدهای اندازه&zwnj;گیری و ابزارها و مصالح کارشان همه امروزی است؛ اینها بر سنت طراحی نیز اثر می&zwnj;کند و کسی که با این چیزها خو گرفته است و مثلاً حوض میان&zwnj;سرای مدرسه&zwnj;ای سلجوقی را با ملاطی از سیمان باز می&zwnj;سازد و آن را فقط در صورت به چیزی که بوده است شبیه می&zwnj;کند مدت&zwnj;هاست که دیگر صاحب سنت طراحی پیشینیانش نیست. معماران سنتی امروز با جهان امروز و انسان&zwnj;های امروز بالیده&zwnj;اند، آن جهان و آن جهان&zwnj;بینی از بین رفته است. ارزش&zwnj;های اخلاقی و مناسبات انسانی طور دیگری است، خاک و مصالح دگرگون شده است. جهان پیوسته&zwnj;ای که معمار سنتی و سنت طراحی&zwnj;اش جزوی از آن بوده&zwnj;اند دیگر نیست. معماران سنتی امروز از جهان پیوستۀ معماریِ سنتی طراحی را از دست داده&zwnj;اند و فقط فنون آن را در دست دارند، فنونی که شواهد مادیش در بناهای معماری گذشته هست و در پیچ&zwnj;های زمان به&zwnj;کلی گم نشده است. امروز ما و سنت طراحی معماری گذشتۀ ایران در دو سوی دره&zwnj;ای ایستاده&zwnj;ایم که پل میانمان فرو ریخته است.</p>