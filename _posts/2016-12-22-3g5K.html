--- 
title: "رسالۀ معماری" 
authors: ahari 
types: blog 
featured: false
slug: 3g5K 
--- 
<div>
<p>هر زمان از پیشینۀ متون نظری معماری صحبت می&zwnj;شود از فقدان آن در ایران و وجود آن در غرب سخن به میان می&zwnj;آید و این مسئله مطرح می&zwnj;شود که از زمان ویترویوس در غرب رسالۀ معماری داشته&zwnj;اند. در اینکه ده کتاب معماری ویترویوس در قرن اول پیش از میلاد نوشته شده و در مورد وجوه مختلف معماری گفتگو می&zwnj;کند بحثی نیست. اما به نظر می&zwnj;رسد در گفتگو از این مسئله درکی امروزی از وضعیت آموزش و عمل معماری و رابطۀ بین نظر و حرفه بر وضعیتی تاریخی حمل می&zwnj;شود که نتایجی در بر دارد. می&zwnj;خواهم برخی از یافته&zwnj;هایم را بر اساس متونی که در این حوزه خواندم مطرح کنم تا بابی برای اندیشیدن در این مورد که چرا به نظر می&zwnj;رسد ما متنی مشابه ویترویوس ننوشتیم باز شود.</p>
<p>ماریو کارپو در کتابش&nbsp;معماری در عصر چاپ: شفاهی، نوشتار، تیپوگرافی و تصاویر چاپی در تاریخ تئوری معماری&nbsp;اشاره می&zwnj;کند که رسالۀ ویترویوس که در زمان خودش نه به شکل کتاب بلکه به صورت طومار تنظیم شده بود فاقد تصاویر معمارانه بود و فقط نه یا ده نمودار هندسی داشت. مثلاً وقتی ویترویوس از آلات مکانیکی سخن می&zwnj;گفت خواننده را به مثلث فیثاغورثی با نسبت های ۳ و ۴ و ۵ ارجاع می&zwnj;داد. چنین تصویری در رساله کمکی بصری بود که حتی برای خواننده امروزی هم چندان ضرورتی ندارد چون درک آن مشکل نیست. اما همین شخص وقتی از ارگ آبی صحبت می&zwnj;کند می&zwnj;گوید که باید آن را دید و تصویری از آن ارائه نمی&zwnj;کند.</p>
<p>کارپو معتقد است که ویترویوس به این طریق از اصالت کارش یعنی ارتقاء عمل معماری به تشخص گفتمان ادبی دفاع می&zwnj;کند. او از پیر گراس نقل قول می&zwnj;آورد که&nbsp; جاه&zwnj;طلبی برنامۀ ویترویوس از قبل روشن بود؛ اینکه از طرح به نوشته گذار کند اصلی&zwnj;ترین وسیلۀ ارتقاء معماری به وضعیت هنر آزاد (Artes Liberales) بود.</p>
<p>چنان که لیدمان در کتابش در سایه ی آینده اشاره می&zwnj;کند اصطلاح هنر (ars) در دوران باستان کلیه&zwnj;ی فعالیت&zwnj;های انسان را که به مهارت ویژه نیاز داشتند در بر می&zwnj;گرفت. به این ترتیب طب و سخنوری و شمشیربازی همه هنر محسوب می&zwnj;شدند. سیسرو رومی سیاست را مهمترین هنر می&zwnj;دانست. اما هنرها شأن یکسانی نداشتند و به دو گروه هنرهای آزاد (Artes Liberales) و هنرهای مردمی (Artes Vulgares) تقسیم می شدند. هنرهای آزاد&nbsp; شامل دو گروه سه گانه و چهارگانه بود. گروه سه گانه دربرگیرنده دستور زبان، فن سخنوری و دیالکتیک بود و گروه چهارگانه حساب، موسیقی، هندسه و ستاره&zwnj;شناسی را در بر می&zwnj;گرفت. هنرهای آزاد شأن بالاتری داشتند و بنابراین صاحبان آنها از جایگاه اجتماعی بهتری برخوردار می&zwnj;شدند. هنرهای آزاد مهارت&zwnj;هایی بودند که در عهد کهن برای فرد آزاد دانستن آنها ضروری بود و با دانستن آنها می&zwnj;توانستند نقشی فعال در زندگی مدنی به عهده بگیرند. در عهد باستان معماری جزء هنرهای مردمی &nbsp;Artes Vulgaresبود. مهارت&zwnj;هایی که برای فرد آزاد ناشایسته شمرده می شد، چون در خدمت تأمین نیازهای پایه بود. ارتقاء معماری به مرتبۀ هنر آزاد یعنی ارتقاء به عملی که ریشه در شاخه&zwnj;ای از تدریب دارد و تحت یک رشته قوانین است که می&zwnj;توان به شکلی مشابه با مثلاً هنر بلاغت تدوین کرد.</p>
<p>خود ویترویوس هم به تلاش برای کسب چنین موقعیتی در همان صفحات نخستین رساله&zwnj;اش اشاره می&zwnj;کند وقتی که معمار را کسی می&zwnj;داند که برای آموزش وی انواع مختلف هنرها لازم است و از سنین کودکی در هنر و بیش از همه در ادبیات آموزش دیده است. آموزشی که به وی قدرت نوشتن می دهد. وضعیتی که به اعتقاد وی در زمانه&zwnj;اش اتفاق نمی&zwnj;افتاد.&nbsp;</p>
<p>کارپو می&zwnj;گوید که معماران در آن زمان طرح&zwnj;های واقعی پروژه&zwnj;های خود را در محل ساختمان و در زمان انجام کار می&zwnj;کشیدند. طرح&zwnj;های آنها طرح&zwnj;های کاری اغلب در مقیاس کامل و نیز مقاطع، قالب&zwnj;هاو مدل&zwnj;هایی بود که نمونۀ واقعی درست از روی آنها با سنگ بریده می&zwnj;شد و در ضمن با کار خود آنقدر آشنا بودند که نیاز به تصویر نداشتند. چون آموزش آنها به صورتی عملی و در کارگاه داده می&zwnj;شد و بین آموزش و عمل فاصله&zwnj;ای نبود تا نیاز به تصاویر معمارانه برای فهم مطلب باشد. به عبارتی نوشتۀ ویترویوس برای معماران عصر خودش چیزی در بر نداشت. چون معماران حتی در شعاع هزار کیلومتری از رم می&zwnj;دانستند که جزئیات بناها چگونه است و نیازی به نوشتۀ ویترویوس نداشتند. ضمن آنکه خود وی در رساله&zwnj;اش در مورد هیچ مدل کامل معماری بحث نمی&zwnj;کند. به گفتۀ کارپو گفتمان ویترویس بیش از هر چیز رشته&zwnj;ای از مقولات واژگانی، سپس سیستمی از تناسبات و بالاخره فهرستی گونه&zwnj;شناختی است. آنچه ویترویوس به ما منتقل کرده است اسامی و تناسبات است. او به ندرت فرم ها را توصیف می&zwnj;کند. پس مخاطبان نوشته ویترویوس اگر معماران به مفهوم کسانی که بناها را عملاً می ساختند نبودند چه کسانی بودند؟</p>
<p>کارپو معتقد است که مخاطبین وی بوروکرات&zwnj;ها و کارگزاران دولتی بودند که وظیفۀ نظارت بر ساخت را بر عهده داشتند. هرچند نحوۀ استفاده کارگزاران از این متن روشن نمی&zwnj;شود اما وظیفۀ آنها، با توجه به تحقیق درخشانی که پل زانکر از نقش معماری در عصر اگوستوس اولین امپراطور روم که ویترویوس رساله&zwnj;اش را با تمجید از وی و تقدیم اثرش به وی آغاز می&zwnj;کند، روشن شده است. زانکر با مدارک مستند از همان زمان نشان می&zwnj;دهد که&nbsp; در قرن اول پیش از میلاد، که بعد از یک دورۀ آشوب و جنگ های داخلی، آوگوستوس به عنوان اولین امپراطور روم به تخت نشست، چگونه از معماری برای مشروعیت بخشیدن به حکومت خود استفاده کرد. او با دستور به ساخت بناها و فضاهای شهری تلاش کرد تا تصویری موجه از خود در اذهان مردمان قلمرو&zwnj;اش ایجاد کند. نکته&zwnj;ای که ویترویوس نیز در همان آغاز رساله&zwnj;اش به آن اشاره می&zwnj;کند وقتی خطاب به آوگوستوس می&zwnj;گوید که " من دیدم که شما نه تنها به زندگی عمومی مردم، و تشکیل دولت توجه دارید، بلکه مراقب تأمین بناهای عمومی مناسب هستید؛ به طوری که نه تنها حکومت با ولایات جدیدش بزرگتر شده است، بلکه شکوه امپراطوری نیز در شأن والای بناهای عمومی&zwnj;اش متجلی شده است". تصویری که بر همۀ قلمرو امپراطوری با ساختن بناهای عمومی باشکوه حک شد و برای این کار سلسله&zwnj;ای از کارگزاران دولتی موردنیاز بودند تا بر ایجاد چنین تصویری نظارت کنند. در این صورت نوشتن متنی به عنوان راهنمای عمل این کارگزاران منطقی می&zwnj;نماید. هرچند نحو&zwnj;ۀ استفاده آنها از این متن هم روشن نمی&zwnj;شود.</p>
<p>بنابراین می&zwnj;بینیم که از نوشتن رساله دو هدف اصلی دنبال می&zwnj;شود: از طرفی ارتقاء معمار به جایگاه مناسب اجتماعی؛ امری که در نظام&nbsp; اجتماعی طبقاتی آن زمان روم اهمیتی بنیانی داشت. از طرف دیگر فراهم آوردن دستورالعملی برای کارگزاران دولتی تا فهمی عمومی برای نظارت بر ساختمان&zwnj;سازی&zwnj;های گسترده&zwnj;ای پیدا کنند که در سراسر امپراطوری انجام می&zwnj;شد.</p>
<p>البته کارپو به نکتۀ دیگری هم اشاره می&zwnj;کند و آن این که ویترویوس متنش را خطاب به حضاری دانشمند و مخاطبینی فراتر از زمان و فضایش می&zwnj;نویسد و امیدوار است که متنش بازتولید شود. وضعیتی که در دورۀ رنسانس وقتی که آموزش از عمل فاصله گرفت محقق شد. در این زمان بود که مخاطب رسالۀ معمارانی شدند که ممکن بود با عمل سروکار پیدا نکنند و بنابراین آراستن رساله با تصاویر امری لازم بود و محقق شد.</p>
<p>پس این تصور که رسالۀ ویترویوس برای معماران زمانۀ خودش و به منظور آموزشی نظری به آنها نوشته شده است صحت ندارد و لازم است به نوشتن رساله به مثابۀ ابزاری برای تغییر وضعیت اجتماعی معماران توجه کرد. نکته&zwnj;ای که توجه به آن در سیاق فرهنگ ما و موقعیت معماری و معماران در آن اهمیت زیادی می&zwnj;یابد و بر مبنای آن می&zwnj;توان به ضرورت یا عدم ضرورت رساله های معماری در گذشته اندیشید.</p>
<p>&nbsp;</p>
<p>مراجع</p>
<p>لیدمان، اسون ـ اریک. در سایه&zwnj;ی آینده: تاریخ اندیشه مدرنیته. ترجمه سعید مقدم. تهران: اختران، ۱۳۸۷.</p>
<p dir="ltr">- Carpo, Mario. Architecture in the Age of Printing: Orality, Writing, Typography, and Printed Images in the History of Architectural Theory, Translated by Sarah Benson. Cambridge, MA: MIT Press, 2001.</p>
<br />
<p dir="ltr">- Zanker, Paul. The Power of Images in the Age of Augustus, Translated by Alan Shapiro. USA: University of Michigan Press, 1988.</p>
<br />
<p dir="ltr">- Vitruvius. Ten Books on Architecture, Translated by Ingrid Rowland. Cambridge: Cambridge University Press, 1999.</p>
<p dir="ltr">&nbsp;</p>
</div>