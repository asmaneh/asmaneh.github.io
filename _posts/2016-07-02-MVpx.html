--- 
title: "نکته‌ای در باب سنت ترسیم نقشه‌های جغرافیایی و تاثیر احتمالی آن بر نقشه معماری در دوره اسلامی" 
authors: r.mojtahedzadeh 
types: blog 
featured: false
featureImg: "/assets/img/posts/MVpx.jpg" 
slug: MVpx 
gallery: 
- image_path: "/assets/img/posts/MVpx.jpg" 
  title: "نکته‌ای در باب سنت ترسیم نقشه‌های جغرافیایی و تاثیر احتمالی آن بر نقشه معماری در دوره اسلامی" 
- image_path: "/assets/img/posts/MVpx-1.jpg" 
  title: "تصویر ۱. خانه کعبه در مرکز ربع مسکون از یک نسخه فارسی قرن دهمی. (نصر، علم در اسلام، ص۴۹)" 
- image_path: "/assets/img/posts/MVpx-2.jpg" 
  title: "تصویر ۲. نگاره مسجد الحرام؛ از فتوح الحرمین، قرن یازدهم. (جعفریان، نگار و نگاره، ص۳۵)" 
- image_path: "/assets/img/posts/MVpx-3.jpg" 
  title: "تصویر ۳. نگاره مسجد النبی؛ از فتوح الحرمین، قرن یازدهم. (جعفریان، نگار و نگاره، ص۷۳)" 
 
--- 
<p>چندی پیش به مناسبت مطالعه&zwnj;ای که راجع به جغرافیای سرزمینهای اسلامی انجام می&zwnj;دادم، به نکته&zwnj;ای درباره سنت ترسیم نقشه&zwnj;های جغرافیایی برخوردم که مدتی است ذهنم را مشغول داشته؛ یادداشت حاضر و فرضیه&zwnj;ای که در آن طرح می&zwnj;گردد، ماحصل آن مشغله ذهنی و جستجوهایِ پیرو آن است.</p>
<p>سنت ترسیم نقشه جغرافیا در جهان اسلام از جهاتی چند با شیوه&zwnj;های امروزی ترسیم نقشه متفاوت است. یکی از بارزترین جنبه&zwnj;های این تفاوت در شیوه جهت&zwnj;گذاری نقشه&zwnj;هاست. در این نقشه&zwnj;ها، بر خلاف نقشه&zwnj;های امروزی، شمال نه در بالا که در پایینِ نقشه است. بدین ترتیب در ترسیم این نقشه&zwnj;ها همواره نواحی جنوبی در بالا، شمالی در پایین، غربی در سمت راست و شرقی در سمت چپ نقشه است. برخی مورخان تاریخ علوم اسلامی، از جمله مظفر اقبال پاکستانی، این موضوع را به دلیل حفظ احترام شهر مقدس مکه دانسته&zwnj;اند، زیرا به زعم ایشان این شیوۀ ترسیم موقعیت مرکزی&zwnj;تری به این شهر مقدس می&zwnj;دهد. (اقبال، شکل&zwnj;گیری علم اسلامی، ص۹۶) هرچند ممکن است در گمانه&zwnj;زنی اولیه چنین پنداری صحیح به نظر رسد، اما نگاه دقیق&zwnj;تر به نقشه&zwnj;های جغرافیایی جهان اسلام همراهی چندانی با این رای نشان نمی&zwnj;دهد. رجوع به نقشه&zwnj;های جغرافیایی دوره اسلامی، از جمله نقشه&zwnj;ای متعلق به یک نسخه فارسی از قرن دهم هجری که خانه کعبه را در مرکز ربع مسکون نشان می&zwnj;دهد(تصویر ۱)، حاکی از آن است که هرچند به باور مسلمانان کعبه در مرکز جهان مسکون واقع بوده، اما این موقعیت جهان&zwnj;مرکزی بیش از آنکه عینی و وابسته به نحوه نمایش بر نقشه جغرافیا باشد، مقوله&zwnj;ای ذهنی است، زیرا همانگونه که ملاحظه می&zwnj;شود در این نقشه کعبه از لحاظ ترسیمی موقعیت مرکزی ندارد؛ و به نظر نمی&zwnj;رسد با ترسیم شمال-محورِ نقشه نیز جایگاه بصری کعبه دچار تفاوت چندانی گردد.</p>
<p>بر این اساس کماکان این سوال برجای می&zwnj;ماند که ریشه تفاوت نقشه&zwnj;های دوره اسلامی با نقشه&zwnj;های امروزی در کجاست؟ یکی از راه&zwnj;های جستجوی پاسخِ این سوال آن است که به جای جستجوی پاسخ درون سنت اسلامی پاسخ را از منابعی خارج از این سنت پیگیری کنیم، خاصه آنکه علوم اسلامی، از جمله جغرافیای دوره اسلامی، در پیوندی تنگاتنگ با علومِ تمدن&zwnj;های پیش ازخود شکل گرفته&zwnj;اند و برخی جزییات این علوم نیز، نظیر ترسیم نقشۀ جغرافیایی، ممکن است منبعی پیشا اسلامی داشته باشد.</p>
<p>علم جغرافیای دوره اسلامی از منابع متعددی خصوصا منابع یونانی و ایرانی اقتباس شده است. درباره آنچه به منابع یونانی مربوط می&zwnj;شود، باید گفت که مسلمانان با جغرافیای بطلمیوس، کتاب جغرافیای مارینوس صوری و نیز آثار جغرافیایی افلاطون و ارسطو آشنایی کامل داشتند. اما در عین حال آثار جغرافیای توصیفی مردانی چون استرابون هرگز به عربی ترجمه نشد و مسلمانان با آن آشنایی نداشتند. (نصر، علم در اسلام، ص۴۹) علاوه بر آن نقشه&zwnj;های به&zwnj;جا مانده از یونانیان، از جمله هرودوت (۴۵۰ق.م) و استرابون (۲۰ میلادی)، شمال محور است. به این ترتیب به نظر نمی&zwnj;رسد سنت ترسیم نقشه در جهان اسلام متاثر از منابع یونانی بوده باشد، بویژه آنکه برخی صاحبنظران، چون دکتر نصر، معتقدند آثار یونانی تنها در جغرافیای ریاضی دوره اسلامی اثرگذار بود و در جغرافیای توصیفی آثار ایرانی منبع کتابهای دوره اسلامی بوده است. (پیشین، همانجا) چنانچه این رای را بپذیریم، آنگاه ریشه جنوب-محوری نقشه&zwnj;های دوره اسلامی را بایست در آثار جغرافیایی ایرانی جستجو کرد.</p>
<p>از آثار جغرافیای ایرانی پیش از اسلام چیز چندانی برجای نمانده، اما ردپای این آثار را در آثار دوره اسلامی، خصوصا آثار جغرافیای توصیفی که پیشتر اشاره شد، می&zwnj;توان جست. به عنوان مثال نام&zwnj;های جغرافیایی بسیاری از نواحی متاثر از سنت&zwnj;های نام&zwnj;گذاری ایرانی است، مثلا جغرافی&zwnj;دانان مسلمانان اقیانوس هند را به پیروی از ساسانیان دریای فارس (بحرالفارس) می&zwnj;نامیدند. (پیشین، همانجا) یکی از منابع جغرافیای توصیفی دوره اسلامی که از این نظر قابل توجه است&nbsp;حدودالعالم&nbsp;است.&nbsp;حدود العالم، تا به امروز، نخستین اثر جغرافیای توصیفی به زبان فارسی است و از این جهت می&zwnj;تواند انعکاسی از منابع جعرافیای ایرانی در دوره اسلامی به شمار رود. در نقشه&zwnj;های&nbsp;حدودالعالم، نظیر تمام منابع دیگر دوره اسلامی، جنوب در بالا و شمال پایین است. علاوه براین نکته دیگری، در ارتباط با معرفی ناحیه&zwnj;ها، در این کتاب وجود دارد که می&zwnj;تواند در بحث ما راهگشا باشد. در متن&nbsp;حدودالعالم&nbsp;در معرفی نواحی و منطقه&zwnj;های مختلف، ابتدا جهت مشرق، سپس جنوب، بعد از آن مغرب و در پایان شمال ذکر شده و این نظم در تمام موارد دقیقا یکسان اعمال شده است. این نظمِ یکسان، که منطبق با نظم حرکت خورشید در آسمان است، فرضیه&zwnj;ای را در باب جنوب-محوری نقشه&zwnj;های جغرافیایی دوره اسلامی محتمل می&zwnj;سازد. بر مبنای این فرضیه جنوب-محوری نقشه&zwnj;ها به احتمال زیاد سنتی پیشا اسلامی است که از جهت حرکت خورشید در آسمان ناشی شده و می&zwnj;توانسته دلایل آیینی (در ارتباط با آیین مهر) یا صرفا جغرافیایی داشته باشد.</p>
<p>اما آیا چنین سنتی، به فرض وجود در نقشه&zwnj;های جغرافیایی، بر شیوه ترسیم نقشه&zwnj;های معماری نیز تاثیر گذار بوده است؟ تحقیقِ این امر به دلیل کمبود نقشه&zwnj;های معماری دوره اسلامی و نیز عدم امکان تشخیص جهات جغرافیایی در نمونه&zwnj;های زیادی از معدود نقشه&zwnj;های به&zwnj;جا مانده با محدودیت بیشتری روبروست. با این وصف در شماری از نگاره&zwnj;های به جامانده از حرمین شریفین (مکه و مدینه) که نقشه معماری این مکان&zwnj;ها را نشان می&zwnj;دهد، نقشه&zwnj;ها به گونه&zwnj;ای ترسیم گردیده که در تمام موارد جنوب در بالاست. این نگاره&zwnj;ها که چند سال قبل در کتابی به نام&nbsp;نگار و نگاره&nbsp;به همت رسول جعفریان و توسط نشر علم منتشر گردیده، عمدتا متعلق به قرن یازدهم هجری است و همانگونه که ذکر شد در تمام موارد از سنت جنوب-محور تبعیت می&zwnj;کند؛ به گونه&zwnj;ای که در تمام تصاویرِ مسجدالحرام آب زمزم، که در شمال&zwnj;غربی مسجد واقع است، در نیمه پایینی نقشه نمایش داده شده (تصویر۲) و در مسجدالنبی روضه منوره و محراب، که در جبهه جنوب است، بالای نقشه قرار دارد. (تصویر۳) نکته دیگر که فرضیه وجود سنت جنوب-محور در ترسیم نقشه&zwnj;های معماری را تقویت می&zwnj;کند مطلبی است که مرحوم استاد همایی در مقدمه کتاب&nbsp;تاریخ اصفهان، مجلد ابنیه و عمارات (موسسه نشرنما، ۱۳۸۴) نقل می&zwnj;کند. ایشان به دوسیستم جهت&zwnj;گذاری تحت عنوان "جهت جغرافیایی" و "جهت معماری" اشاره می&zwnj;کند و می&zwnj;گوید "جهت معماری بر خلاف جهت جغرافیایی است؛ یعنی شمال معماری جنوب جغرافیایی و جنوب آن شمال جغرافیایی است". به عقیده نگارنده این جهت&zwnj;گذاری که امروز، تا جایی که می&zwnj;دانم، نشانی از آن به جانمانده، می&zwnj;توانسته میراث یک سنت نقشه&zwnj;کشی کهن&zwnj;تر نزدِ معماران باشد. سنتی که مانند نقشه&zwnj;های جغرافیایی جنوب-محور بوده و شیوه ترسیم مبتنی بر جهت حرکت خورشید و نظم نور بوده است. بر این اساس همواره جنوب در صدر و بالای نقشه به نمایش در می&zwnj;آمده؛ این شیوه می&zwnj;توانسته با ظهور آموزش مدرن و قرائت شمال-محورِ حاکم بر آن به چالش کشیده شده باشد و نتیجه این چالش در اوایل دوره معاصر، یعنی زمانی که استاد همایی نقل می&zwnj;کند، به صورت دو سیستم جهت&zwnj;گذاری خود را نشان داده باشد؛ اما به تدریج و با غلبه شیوه آموزش مدرن الگوی سنتی از میان رفته و جای خود را به شیوه نقشه&zwnj;کشی شمال-محورِ حاصل از معماری مدرن داده است.</p>
<p><strong>کتابنامه</strong></p>
<p>اقبال، مظفر. شکل&zwnj;گیری علم اسلامی. به کوشش محمدرضا قائمی&zwnj;نیک. تهران: ترجمان علوم اسلامی. ۱۳۹۴.</p>
<p>نصر، سیدحسین. علم در اسلام. به کوشش احمد آرام. تهران: سروش. ۱۳۶۶.</p>
<p>جعفریان، رسول. نگار و نگاره؛ نقاشی هایی از آثار تاریخی حرمین شریفین. تهران: نشر علم. ۱۳۹۲.&nbsp;</p>