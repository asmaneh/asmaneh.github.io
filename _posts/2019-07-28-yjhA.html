--- 
title: "مالکیت مکان و ارزش افزودۀ تاریخ" 
authors: qayyoomi 
types: blog 
featured: false
slug: yjhA 
--- 
<p>تصور کنید که بنده بنایی را در کنار کوچه&zwnj;ای به قیمت متعارف در بازار خریده&zwnj;ام و مثلاً این قیمت ۱۰۰ واحد است. بنا بر مصالح شهری، تصمیم می&zwnj;گیرند که آن کوچه را به خیابانی در مقیاس شهری تبدیل کنند. در نتیجۀ این تصمیم، قیمت آن بنا ۴۰۰ واحد می&zwnj;شود. من برای این ۳۰۰ واحدِ افزوده چه کرده&zwnj;ام؟ این ۳۰۰ واحدْ &laquo;رانت&raquo; یا &laquo;ارزش افزودۀ&raquo; ساختنِ خیابانی است که هزینه&zwnj;های مادی و معنوی&zwnj;اش را اهالی شهر داده&zwnj;اند، که من فقط یکی از آنانم. اگر نظام قوانین شهری عادلانه باشد، بیشترِ این ۳۰۰ واحدْ سهمِ اهالی شهر است و سهم من از آن فقط به&zwnj;حد چیزهایی است که در این تبدّل از دست داده&zwnj;ام؛ مثل دنجی و خلوتی کوچه و امکان سکونت و زندگیِ دور از هیاهوی خیابان در آن بنا.<br />به گمانم در فاصلۀ اسفند سال ۷۴ و فروردین ۷۵، قیمت ملک در تهران ناگهان چند برابر شد؛ شاید به میانگینی حدود چهاربرابر. کسی که مباشر یکی از مدیران ردۀ سوم کشور بود می&zwnj;گفت او در اسفندماه مرا صدا کرد و به من وکالت و پول داد و گفت هرچه می&zwnj;توانی برایم مِلک بخر. علت را نفهمیدم تا اواخر فروردین! مطابق اسناد مالکیت، آن شخص مالک آن ملک&zwnj;هاست؛ اما بنا بر عقل و عدل چطور؟ آیا او مالکِ آن قیمتِ افزوده است؟<br />حال اگر از کنار آن بنا &laquo;خیابانِ تاریخ&raquo; بگذرد و ارزش آن بنا را از ۱۰۰ به ۰۰۰، ۱۰۰ برساند چطور؟ آیا من مالک ۹۰۰، ۹۹ واحدِ افزوده&zwnj;ام؟ فرض کنید نسخه&zwnj;ای خطی از اجدادم در زمان صفویه به دستم رسیده است که قیمت متعارفِ آن، بدون احتساب تاریخی که بر آن گذشته یا بدون توجه به خاص بودن نویسنده&zwnj;اش، ۱۰ واحد است. اما قیمت امروز آن در بازار عتیقات ۰۰۰، ۰۰۰، ۱۰ واحد است. این افزودۀ قیمت از کجا آمده است؟ من برای این افزودۀ قیمت چه کرده&zwnj;ام؟ این افزودۀ قیمت، که آن را &laquo;ارزش افزودۀ تاریخ&raquo; می&zwnj;خوانم، حق مردم است، نه من.<br />کسی که مالک بنایی تاریخی است فقط مالک سنگ و آجر و ساخت&zwnj;مایه&zwnj;ها و زمینِ آن به قیمت متعارف امروز است؛ اما مالک &laquo;ارزش افزودۀ تاریخ&raquo; نیست. امروز دادگاه&zwnj;ها و قاضیان نوعاً بر مبنای سند مالکیت حکم می&zwnj;کنند. اگر سازمان میراث فرهنگی برای ثبت بنایی اقدام کرده باشد، گاهی (و فقط گاهی) آن را منظور می&zwnj;کنند. اما بنا بر آنچه گفتیم، اگر هم این سازمان اقدامی برای ثبت یا خرید آن نکرده باشد، عقل و عدل حکم می&zwnj;کند که مالک خصوصی آن مِلک فقط مالکِ درصد کوچکی از آن باشد و مالک عمدۀ آن مردم باشند؛ مردمی که آن تاریخ بر ایشان گذشته است و آن ارزش را بدان ملک افزوده&zwnj;اند.<br />به گمانم &laquo;ارزش افزودۀ تاریخ به مکان&raquo; در زمرۀ موضوعات شایستۀ تحقیق در نظام حقوقی معماری و میراث فرهنگی است و حتی موقوفات را شامل می&zwnj;شود. کسی که ملکی را، در هر زمانی، وقف کرده است، وقف او فقط شامل چیزی می&zwnj;شود که خودْ مالک آن بوده است. سازمان اوقاف، در مقام ناظر بر ادارۀ حقوق موقوفات، و نظام فقهیِ وقف فقط در محدودۀ مالکیت اولیۀ آن مِلک حق مداخله و اعمال نظر دارد. ارزش افزودۀ تاریخ در حیطۀ مالکیتِ واقف نبوده است که توانسته باشد آن را وقف کند. آیا کسی در این باره تحقیق خواهد کرد و آیا نظام حقوقی و فقهی بر این مبنا اصلاح خواهد شد؟<br />۲۴ مرداد ۹۵</p>