--- 
title: "نقش وزیران در حمایت از معماری در نیمۀ دوم دورۀ صفویه| مهدی سلطانی" 
authors: asmaneh 
types: research 
featured: false
slug: igWE 
--- 
<p>در تاریخ&zwnj;نگاری معماری، متداول این است که معماری را با اثر معماری یا فرآوردۀ معماری یکی می&zwnj;شمارند. اما معماری فقط فرآورده نیست؛ فرآیند است. این فرآیند علاوه بر فرآورده، عاملان و سیاق (کانتکست)هایی دارد؛ و هریک از اینها را می&zwnj;توان موضوع پرسش تاریخی قرار داد. از جملۀ آنها پدیدآورندگان یا عاملان معماری است؛ از معماران و صنعتگران و کارگران دخیل در کاروبار معماری گرفته تا حامیان و بانیان بناها و شهرها.&nbsp;</p>
<p>در مطالعۀ تاریخ معماری ایران، به دورۀ صفویان بسیار پرداخته&zwnj;اند؛ اما معمولاً از نیمۀ دوم این دوره غفلت کرده&zwnj;اند. همچنین اگر از عاملان و حامیان این دوره سخنی رفته است، بیشتر معطوف به میانۀ این دوره، یعنی روزگار شاه&zwnj;عباس اول است.</p>
<p>در &laquo;نقش وزیران در حمایت از معماری در نیمۀ دوم دورۀ صفویه&raquo;، مهدی سلطانی برای درک سیاق تاریخی معماری در دورۀ صفویه، به سراغ حامیان و بانیان آثار معماری و میزان تأثیرگذاری آنها در جریان معماری و آثار معماری آن زمان رفته است. در دورۀ صفویه و پس از پایتختی اصفهان، شاه عباس اول که خود از مهمترین حامیان آثار معماری بود، با ایجاد طبقه غلامان، ایشان را در نقش حامیان معماری در اصفهان و ولایات دیگر به کار گرفت. غلامان افرادی از گروه&zwnj;های مختلف طبقۀ حاکم مانند حکام، امرا، خواجه&zwnj;سرایان، زنان حرمسرا و وزیران بودند. در میان این گروه&zwnj;ها، وزیران پرنفوذترین و قدرتمندترین افراد و نزدیک&zwnj;ترین آنان به شاه بودند. مهم&zwnj;ترین ایشان، چه در سیاست و چه در حمایت از معماری، وزیران بودند، که جایگاه ایشان از حیث حمایت از معماریْ موضوع این تحقیق است.&nbsp;</p>
<p>محقق طی چهار فصل به بررسی این موضوع پرداخته است. در فصل اول، با عنوان وزیر در دورۀ صفویه، به بررسی جایگاه اجتماعی سلطان و وزیر، موقعیت وزیر در ساختار حکومت صفویان، مسئولیت&zwnj;های وزیر بعد از تحولات شاه عباس اول و معرفی عمومی وزیران صفوی می&zwnj;پردازد.&nbsp;</p>
<p>موضوع فصل دوم حمایت از معماری در دورۀ صفویه است: انگیزه&zwnj;های مختلف حمایت از معماری، جایگاه وقف، جایگاه سفارش معماری در دستگاه صفویه، و اعیان حامی معماری. فصل سوم به تفصیل چهار وزیر حامی معماری، حاتم&zwnj;بیگ اردوبادی، خلیفه&zwnj;سلطان، میرزا محمد&zwnj;تقی (سارو&zwnj;تقی)، شیخ علی&zwnj;خان زنگنه و ساخته&zwnj;های آنها را معرفی می&zwnj;کند. در فصل چهارم، با عنوان وزیر و معماری به بررسی گونه&zwnj;های حمایت، میزان تأثیر وزیران در معماری و نقش وزیران در انتقال تجارب معماری در میان سرزمین&zwnj;ها می&zwnj;پردازد.</p>
<p>&nbsp;</p>
<p><strong>مهدی سلطانی. &laquo;نقش وزیران در حمایت از معماری در نیمۀ دوم دورۀ صفویه&raquo;. پایان&zwnj;نامۀ کارشناسی ارشد مطالعات معماری ایران. استاد راهنمای اول: دکتر مهرداد قیومی بیدهندی، استاد راهنمای دوم: دکتر یعقوب آژند. تهران: دانشگاه شهید بهشتی، بهمن ۱۳۸۸.</strong></p>