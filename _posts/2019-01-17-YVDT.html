--- 
title: "واژه‌های معماری و معماری جاری" 
authors: qayyoomi 
types: blog 
featured: false
slug: YVDT 
--- 
<p>زبان&zwnj;های گوناگون که در نزد انسان&zwnj;هاست وسایطی است که انسان&zwnj;ها در طی زمان پدید آورده&zwnj;اند تا با آنها به چیزهایی غیر از آن وسایط دلالت کنند. اگر انسان&zwnj;ها می&zwnj;توانستند به جای واژه&zwnj;های سنگ و درخت و آسمان و خوبی و می&zwnj;روم و بیا و مانند اینها خود سنگ و درخت و ... را پیش خود احضار یا به دیگری منتقل کنند، آیا نیازی به زبان می&zwnj;افتاد و زبانی پیدا می&zwnj;شد؟ برای زبان هر شأنی قایل باشیم و خاستگاه و سیر تکوّن آن را هرچه بدانیم، حتی اگر دسترس انسان به جهان را جز از طریق زبان ندانیم و جهان را همان بدانیم که تاروپود زبان برای انسان تنیده و نموده است، باز زبان عین جهانی نیست که به آن دلالت می&zwnj;کند. همۀ ما در طی عمرهای کوتاهمان می&zwnj;بینیم چگونه واژه&zwnj;هایی نو در زبان ما ساخته می&zwnj;شود و چگونه جزء و کل زبان در طی زمان قبض و بسط می&zwnj;یابد. هر واژه&zwnj;ای در زبان سرچشمه و ریشه&zwnj;ای دارد. از هر ریشه، واژه&zwnj;های گوناگونی سر بر می&zwnj;آورد و می&zwnj;روید. واژه&zwnj;های هم&zwnj;ریشه و خویشاوند گاه خویشاوندی معنایی&zwnj;شان را در طی زمان کمابیش حفظ می&zwnj;کنند و گاه آن خویشاوندی رنگ می&zwnj;بازد و از یادها می&zwnj;رود. آنچه معنای واژه&zwnj;ای است نه معنای ریشۀ آن، بلکه دلالت&zwnj;های آن در هر برهۀ زمان در جامعۀ اهل آن زبان است. جستجوی واژه&zwnj;های واقع در حوزۀ معنایی یک واژه و نیز جستجوی تغییرات معنایی واژه در طی زمان ــ یعنی تاریخ معنایی واژه ــ چیزهایی از معنای آن را روشن می&zwnj;کند. با این حال، واژه&zwnj;ها طاقتی دارند و بارِ فوق طاعت نمی&zwnj;برند. هر واژه، و حوزۀ معنایی و تاریخ آن، فقط جنبه&zwnj;هایی از مدلول خود را روشن می&zwnj;کند، نه همۀ آن را. واژه&zwnj;ها علاوه بر پیوند سیال و تاریخمندی که با مدلول&zwnj;های خود دارند، خود نیز، فارغ از مدلول&zwnj;هایشان، پیرو قاعده&zwnj;هایی&zwnj;اند. جنبه&zwnj;هایی از حیات واژه&zwnj;ها مستقل از مدلول&zwnj;های آنهاست. ای&zwnj;بسا دو واژۀ هم&zwnj;ریشه که در طی تاریخ چنان سرنوشت&zwnj;های جدایی یافته باشند که فهم هم&zwnj;ریشگی آنها چیز مهمی از نسبت مدلول&zwnj;های آنها روشن نکند. ای&zwnj;بسا واژه&zwnj;هایی کاملاً همشکل و هم&zwnj;آوا و یکسره همانند که شباهت و همانندی&zwnj;شان به هیچ نسبتی بین مدلول&zwnj;هایشان راه نبرد.</p>
<p>واژه&zwnj;های معماری نیز چنین&zwnj;اند. اگر بخواهیم دربارۀ موضوعی در معماری تحقیق کنیم، تأمل در واژه&zwnj;هایی که در طی زمان برای آن مفهوم یا مفاهیم مربوط به آن به&zwnj;کار رفته است جنبه&zwnj;هایی از آن را روشن می&zwnj;کند. برای فهم و تقرب به هر مفهوم در پاره&zwnj;های زمان و مکان، چه راهی داریم به&zwnj;جز واژه&zwnj;های دال بر آن مفهوم؟ اما نباید از واژه&zwnj;ها چیزی بیش از آن طلب کنیم که در وسع و استطاعت آنهاست. این تصور که شناخت ریشۀ واژه&zwnj;ها و راه بردن به هم&zwnj;ریشگی آنها اصل و کُنهِ حقیقت آنها را بر ما عیان می&zwnj;کند توهمی بیش نیست. شناخت ریشۀ واژه&zwnj;ها گاهی بر جنبه&zwnj;هایی از مفهوم و معنای آنها پرتو می&zwnj;افکند و همین احتمال کافی است که جستجو در این باره را روا بشماریم؛ اما پیوند بین واژه&zwnj;ها ــ از همانندی صوری گرفته تا هم&zwnj;خانوادگی و هم&zwnj;ریشگی ــ &laquo;همواره&raquo; و &laquo;در همه جا&raquo; بر نسبت بین مدلول&zwnj;های آنها دلالت نمی&zwnj;کند.</p>
<p>اگر می&zwnj;خواهیم &laquo;معمار&raquo; را در تاریخ معماری ایران فهم کنیم، این که معمار صیغۀ مبالغه بر وزن مِفعال و از مادۀ &laquo;ع&zwnj;م&zwnj;ر&raquo; است البته جنبه&zwnj;هایی از آن را روشن می&zwnj;کند؛ اما از تحقیق تاریخی دربارۀ معمار و جایگاه او در میان اهل حرفه، کاروبار او در طی مسیر معماری، و شأن او در جامعه کفایت نمی&zwnj;کند. به طریق اولیٰ، از اینکه معماری مترادف &laquo;آرکیتکچر&raquo; است و پاره&zwnj;ای از لفظ آرکیتکچر از ریشۀ &laquo;تخنۀ&raquo; یونانی است نمی&zwnj;توان نتیجه گرفت که معماری در ایران با تخنه نسبتی دارد. همچنین از اینکه تخنۀ یونانی مترادف &laquo;صناعت&raquo; عربی است نمی&zwnj;توان به اینجا رسید که معماری با صناعت نسبت دارد. بحث در نسبت صناعت و معماری در ایران یا هر جای دیگر نیاز به تحقیق عقلی یا تاریخی دارد. همچنین است هر مفهوم دیگر مربوط به معماری.</p>