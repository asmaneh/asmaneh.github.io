--- 
title: "در باب در‌ها" 
authors: h.pishvaie 
types: blog 
tags: در,تاریخ معماری,مطالعات معماری ایران,آسمانه,حمید‌رضا پیشوایی 
featured: false
slug: zRBxh 
excerpt: "در جهان درهای بسیاری هست: درهای باغ‌ها، درهای خانه‌ها و کارخانه‌ها، درهای چوبی و فلزی و شیشه‌ای، شفاف و کدر، یک لنگه و دولنگه و گردان، کوچک و بزرگ...
با این حال، همۀ درها در خصلت‌هایی مشترک‌اند. همۀ درها وضعیتی دوگانه دارند: در میان فروبستگی و گشودگی. هر درِ بسته‌ را می‌توان گشود و هر درِ گشوده را می‌توان بست. درهای همیشه بسته، به تدریج، در خاطر آدمیان به دیوار بدل می‌شوند." 
--- 
<div>
<div>
<p style="text-align: justify;">&nbsp;۱. در جهان درهای بسیاری هست: درهای باغ&zwnj;ها، درهای خانه&zwnj;ها و کارخانه&zwnj;ها، درهای چوبی و فلزی و شیشه&zwnj;ای، شفاف و کدر، یک لنگه و دولنگه و گردان، کوچک و بزرگ...<br />۲. با این حال، همۀ درها در خصلت&zwnj;هایی مشترک&zwnj;اند. همۀ درها وضعیتی دوگانه دارند: در میان فروبستگی و گشودگی. هر درِ بسته&zwnj; را می&zwnj;توان گشود و هر درِ گشوده را می&zwnj;توان بست. درهای همیشه بسته، به تدریج، در خاطر آدمیان به دیوار بدل می&zwnj;شوند.<br />۳. هر در چون حجابی است بر آنچه در فراسویش است. در آن سوی درها، همیشه، جایی دیگر است. از این رو، با گذشتن از آنها، همیشه، از جایی به جای دیگر می&zwnj;رویم: از درون به بیرون یا بالعکس. درها مرزهای میان درون و بیرون&zwnj;اند.<br />۴. درها و دیوارها هر دو مرزند: درها مرزهای گذشتنی و دیوارها مرزهای ناگذشتنی. هر در شکافی است در میان دیواری؛ یا به تعبیری، نقشی در میان زمینه&zwnj;ای&zwnj;. از این رو، درها با دیوارها هستی و معنا می&zwnj;یابند. هیچ دری را نمی&zwnj;توان بی دیوار تصور کرد.<br />۵. درها اجزایی دارند که همه، به نوعی، واسطه&zwnj;اند. چهارچوب&zwnj;ها واسطه و فصل مشترک میان درها و دیوارها هستند و، هم&zwnj;زمان، حدود هر دو را مشخص می&zwnj;کنند. لولاها واسطۀ میان چهارچوب&zwnj;ها و درها؛ و دستگیره&zwnj;ها واسطۀ درها و دست&zwnj;ها هستند. کوبه&zwnj;ها و زنگ&zwnj;ها هم واسطه&zwnj;هایی دیگرند، میان دو سوی درها. با این حال، هر دری را می&zwnj;توان با نواختنِ دست&zwnj; نیز به صدا در آورد. وقتی دستی بر دری نواخته می&zwnj;شود، در به صدا در می&zwnj;آید؛ و این یعنی کسی بر آستانۀ در، به انتظار، ایستاده است.<br />۶. از دیگر اجزای درها قفل&zwnj; است. قفل&zwnj;ها موانعی هستند در برابر غریبه&zwnj;ها؛ اما آنکه آشناست می&zwnj;تواند آنها را بگشاید و از آنها عبور کند. رمز این آشنایی کلید است. وقتی کلیدی را با خود حمل می&zwnj;کنیم، حتی در فاصله&zwnj;های دوردست، می&zwnj;دانیم که زمانی به دری و قفلی بازخواهیم گشت و آن را خواهیم گشود. از این رو، در هر کلید، خیال گشودن دری نهفته است.<br />۷. خیال درها و وضعیتِ دوگانه&zwnj;شان چنان مهم و مؤثر بوده که استعاره&zwnj;هایی را در زبان شکل داده است. دو واژۀ گشایش و فروبستگی محصول چنین خیالاتی است: یکی یادآور امید و دیگری یادآور ناامیدی. همچنین، از دیرباز تا کنون، وجود آدمی چون مکانی تصویر شده که درهایی دارد. می&zwnj;توان درهایی به وجود خود یا دیگری گشود؛ و می&zwnj;توان درهای فروبستۀ خود را دوباره گشود (۱).<br />۸. از میان همۀ تصویرهایی که در این باب به یاد دارم، یکی بیش از همه در خاطرم مانده است. یک بار، در جمعی، گفتگو بر سر این بود که یگانه کار آدمی در این جهان چیست. هر کسی چیزی گفت؛ و یکی گفت که یگانه کارِ آدمی در این جهان آن است که درِ باغِ خود را بیابد؛ آن را بگشاید؛ و به درون باغ قدم بگذارد.</p>
<p style="text-align: justify;">&nbsp;</p>
</div>
</div>
<div style="text-align: justify;">۱. دام را بدْران، بسوزان دانه را/ باز کن درهای نو این خانه را (مثنوی: ۶: ۴۶۵۸)</div>
<div style="text-align: justify;">&nbsp;</div>