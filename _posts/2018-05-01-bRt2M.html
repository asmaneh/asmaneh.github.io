--- 
title: "گذشتۀ دور- گذشتۀ نزدیک" 
authors: zahed 
types: blog 
tags: صحرا عابری زاهد,صحرا زاهد,آسمانه,مطالعات معماری ایران,تاریخ,تاریخ معماری,گذشته,مفهوم گذشته 
featured: false
slug: bRt2M 
excerpt: "در حیطۀ مطالعات تاریخی، یکی از مواردی که همواره موضوع بحث و پژوهش است تدقیق معنای واژگان تخصصی است؛ اما بسیاری از این واژگان مانند «تاریخ»، «واقعیت تاریخی» و «گذشته» صرفا واژگان تخصصی حوزۀ تاریخ نیستند بلکه در زندگی روزمره نیز کاربرد دارند و عموما معانی آشنایی از آنها استنباط می‌شود. حال سوال این است که آیا معنای این واژگان، در کاربرد روزمرۀ آنها، برای عموم افراد یکسان است یا آنچه از آنها استنباط می‌شود در نظر هر کس با دیگری متفاوت است؟" 
--- 
<div>
<div>
<p style="text-align: justify;">در حیطۀ مطالعات تاریخی، یکی از مواردی که همواره موضوع بحث و پژوهش است تدقیق معنای واژگان تخصصی است؛ اما بسیاری از این واژگان مانند &laquo;تاریخ&raquo;، &laquo;واقعیت تاریخی&raquo; و &laquo;گذشته&raquo; صرفا واژگان تخصصی حوزۀ تاریخ نیستند بلکه در زندگی روزمره نیز کاربرد دارند و عموما معانی آشنایی از آنها استنباط می&zwnj;شود. حال سوال این است که آیا معنای این واژگان، در کاربرد روزمرۀ آنها، برای عموم افراد یکسان است یا آنچه از آنها استنباط می&zwnj;شود در نظر هر کس با دیگری متفاوت است؟ چقدر می&zwnj;توان معنای این واژگان را در ذهن یک شخص خاص در توصیف موقعیت&zwnj;های مختلف یکسان دانست؟ در واقع آیا می&zwnj;توان به معنای قراردادی این واژگان برای انتقال معنا بسنده کرد یا باید به توصیف پرداخت؟</p>
<br />
<p style="text-align: justify;">آنچه این روزها توجهم را جلب کرده، آن چیزی است که &laquo;گذشته&raquo; نامیده می&zwnj;شود. اینکه چه چیزی در بین عموم مردم &laquo;گذشته&raquo; قلمداد می&zwnj;شود و این &laquo;گذشته&raquo; در چه فاصله&zwnj;ای از حال قرار دارد برای من موضوع پرسش است. فاصلۀ &laquo;گذشته&raquo; از حال را چگونه می&zwnj;توان اندازه گرفت؟ آیا &laquo;سال&raquo; معیار خوبی برای چنین سنجشی است؟</p>
<br />
<p style="text-align: justify;">چندی پیش طی یک کار پژوهشی به طور مداوم مجبور به تبدیل تاریخ&zwnj;های میلادی به شمسی و بالعکس بودم. تلاش من در معادل&zwnj;سازی تاریخی در راستای فهم بهتر ارتباط&zwnj;های زمانی وقایع بود اما نتیجه&zwnj;ای که کسب کردم حتی بیش از قبل باعث سردرگمی&zwnj;ام شد و متوجه شدم که در بسیاری موارد تصور من از هم&zwnj;زمانی وقایعی که در جهان غرب و ایران رخ داده است درست نیست. منظور من از خطایی که در درک این دو جهان در کنار یکدیگر دارم اختلاف یک سال یا چند سال نیست، بلکه موضوعی که سعی در بیان آن دارم تفاوت فاحش فاصله&zwnj;ای است که در ذهن من این دو &laquo;گذشته&raquo; با زمان حال دارند.</p>
<br />
<p style="text-align: justify;">برای مثال هنگامی که به دورۀ رنسانس اشاره می&zwnj;شود در ذهن من دوران آشنایی تداعی می&zwnj;شود و بدون توجه به فاصلۀ زمانی آن با دوران معاصر، احساس می&zwnj;کنم که در حال صحبت دربارۀ زمانی هستیم که آن را می&zwnj;شناسم. اما اگر در جایی دیگر به وضعیت ایران در همان دوران اشاره شود، تصور اولیۀ من این است که گذشته&zwnj;ای دور موضوع صحبت است و خصوصا تا زمانی که صحبت دربارۀ صفویه [هم&zwnj;زمان با سدۀ پایانی دوران رنسانس] آغاز نشود این دو گذشته با فاصلۀ زیادی از یکدیگر قرار می&zwnj;گیرند.</p>
<br />
<p style="text-align: justify;">این موضوع دربارۀ همۀ دوران&zwnj;های تاریخی یا وقایع صدق نمی&zwnj;کند اما آنقدر در زمان&zwnj;های مختلف خود را نشان داده است که در کلیت می&zwnj;توانم این طور نتیجه بگیرم که در ذهن من وقایعی که در جهان غرب رخ داده&zwnj;اند به مراتب نسبت به وقایع هم&zwnj;زمان در ایران در فاصلۀ احساسی نزدیک&zwnj;تری ادراک می&zwnj;شوند و این موضوع برایم همچنان باعث شگفتی است.</p>
<br />
<p style="text-align: justify;">ابتدایی&zwnj;ترین حدس من این است که مدون بودن تاریخ غرب و همچنین یک دست بودن روایاتی که فارغ از کتاب&zwnj;های تاریخی، به وفور از دریچۀ رمان&zwnj;ها، فیلم&zwnj;ها و سریال&zwnj;ها در اختیار مخاطبان قرار داده می&zwnj;شود احتمالا یکی از اصلی&zwnj;ترین عللی است که تصویری مبهم اما پیوسته از دوره&zwnj;های مختلف تاریخی غرب در ذهن مخاطب ایجاد کرده است. اگر کمی تخصصی&zwnj;تر به موضوع نگاه کنیم باز هم شاهد روایت تاریخی پیوسته&zwnj;ای -حداقل در زمینۀ تاریخ هنر غرب- هستیم و به نظر می&zwnj;رسد در آن نقاط تاریک بسیار کم&zwnj;تر از آن چیزی است که در تاریخ هنر ایران با آن مواجه هستیم.&nbsp;</p>
<br />
<p style="text-align: justify;">ظن بعدی در همین جا مطرح می&zwnj;شود و آن تردید در میزان آگاهی من از نقاط خالی است. تصور می&zwnj;کنم ممکن است تصور من از شناخت غرب در بخش&zwnj;های زیادی در واقع از عدم شناخت نشأت گرفته باشد و آنچه در ذهن دارم صرفا مجموعه&zwnj;ای از اطلاعات پراکنده از سرزمین&zwnj;ها و دوره&zwnj;های مختلف است که عدم آگاهی از جزئیات سبب شده است تصویری از یک محیط آشنا ایجاد کنند. آگاهی از دوره&zwnj;های تاریخی و سلسله&zwnj;های حکومتی در ایران حتی اگر در حد شناخت اسمی باشد باز هم منجر به طول و تفصیل زمانِ گذشته در ذهن می&zwnj;شود و سبب می&zwnj;شود یک واقعه در &laquo;گذشته&raquo; نسبت به حال دورتر به نظر برسد.</p>
<br />
<p style="text-align: justify;">اما آخرین حدسم دربارۀ علت این امر با دو حدس پیشین کمی متفاوت است و دیگر از شناخت یا عدم شناخت نشأت نمی&zwnj;گیرد؛ بلکه بستگی به میزان قرابت گذشته و حال دارد. به نظر می&zwnj;رسد ایرانی که ما امروز در آن زندگی می&zwnj;کنیم و آن را می&zwnj;شناسیم در هر دورۀ تاریخی بیش از آن که به تصویری که از جهان اسلام در خاطره&zwnj;ها ثبت شده باشد نزدیک باشد، به تصویری نزدیک است که در دوره&zwnj;های مختلف از اروپا تصویر می&zwnj;شد. در واقع وقتی به گذشته باز می&zwnj;گردیم همواره راحت&zwnj;تر می&zwnj;توان در جهان غرب نشانه&zwnj;هایی از مظاهر کنونی زیست ما مانند رفتارهای شهری یا فعالیت&zwnj;های اجتماعی یافت و این امر می&zwnj;تواند به آشناتر بودن و در نتیجه نزدیک&zwnj;تر احساس کردن آن دوران منجر شود.</p>
<br />
<p style="text-align: justify;">دغدغه&zwnj;ای که مطرح کردم و حدس&zwnj;هایی که دربارۀ علل آن ارائه کردم صرفا تلاشی برای روشن کردن شیوۀ ادراکم از فاصلۀ زمانی و هم&zwnj;زمانی دوره&zwnj;های تاریخی در جهان غرب و ایران بود. ممکن است دیگران بسته به شناختشان از این دو جهان و یا حتی بر اثر عللی که برای من ناشناخته است تصوری کاملا متفاوت داشته باشند. تصوری که به گمانم توصیفش می&zwnj;تواند بسیار جذاب باشد.</p>
<p style="text-align: justify;">&nbsp;</p>
</div>
</div>