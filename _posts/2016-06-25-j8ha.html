--- 
title: "ساختن و آفریدن و حق داشتن- ۲" 
authors: qayyoomi 
types: blog 
featured: false
slug: j8ha 
--- 
<div>
<div>
<p>پارۀ قبلیِ این یادداشت با این سخن به پایان رسید که هرکسی حق دارد هرچه دلش خواست روی دیوار اتاق خصوصی خود نقاشی کند. به همین نحو، چون او مالک دیوارِ خانۀ خود در خیابان نیز هست، پس می&zwnj;تواند هرچه دلش خواست روی دیوار خانۀ خود در خیابان هم بکشد. گفتیم که کمابیش همۀ ما با شنیدن این جمله برمی&zwnj;آشوبیم و با آن مخالفت می&zwnj;کنیم. این کار را روا نمی&zwnj;شماریم و می&zwnj;گوییم کسی حق ندارد روی دیوار خانۀ خود در خیابان تصویری بکشد که مایۀ آزار رهگذران بشود.</p>
<p>بزرگی می&zwnj;گفت: یکی از دوستان قدیمم که نمایشنامه&zwnj;نویس و کارگردان تئاتر است روزی مرا به دیدن اجرای نمایشنامه&zwnj;ای از خودش در تئاتر شهر دعوت کرد. به آنجا رفتم و دیدم نمایشی است سرتاپا یأس. با قوت تمام، بیننده را از همه چیز مأیوس و به همه چیز بدبین می&zwnj;کرد. بعداً به او گفتم: در طی سال&zwnj;ها دوستی، شما را آدمی مأیوس نیافته&zwnj;ام و خیلی تعجب کردم که چنین نمایشی از شما دیدم. گفت: بله؛ این با روحیۀ من سازگار نیست. گفتم: پس چرا چنین نمایشنامه&zwnj;ای نوشتید و اجرا کردید؟ گفت: این نمایشنامه مربوط به دورۀ کوتاهی است که من گرفتار افسردگی بودم!</p>
<p>هنرمندان، مثل همۀ انسان&zwnj;ها، خواهی&zwnj;نخواهی فرازوفرودهای روحی دارند؛ گاهی مسرور و گاهی ملول می&zwnj;شوند. آنان حق دارند احوال گوناگونشان را در قالب هنر بریزند. تا اینجا سخنی نیست. سخن از آنجا شروع می&zwnj;شود که پای دیگران به میان می&zwnj;آید. آیا اگر ملول کردن مردم کاری غیراخلاقی باشد، من حق دارم احوال خود را به آنان منتقل کنم؟ آیا حق دارم بینندگان را به خشونت ترغیب و تهییج کنم؟ تماشاگران تئاتر البته می&zwnj;توانند پیش از تماشای هر نمایش، از محتوای آن باخبر شوند و تصمیم بگیرند که آن را ببینند یا نبینند؛ اما بینندگان نقاشی روی دیوارهای خیابان چطور؟ آیا می&zwnj;توان خیابان&zwnj;ها را بر مبنای اینکه روی دیوارشان چه نقاشی&zwnj;هایی است دسته&zwnj;بندی کرد و به مردم امکان انتخاب داد که از کدام خیابان بروند و از کدام نروند؟</p>
<p>نمای بناها نیز چنین است. اگر بگویید نمای بناها در میدان و خیابان و کوچه به&zwnj;قدر نقاشی بیانگر نیست، خواهم گفت: اولاً همۀ اقسام نقاشی بیان آشکار و صریح ندارند؛ ثانیاً معماری نه&zwnj;تنها در انسان اثر بصری می&zwnj;گذارد؛ بلکه از طریق دیگر حواس نیز انسان را در سیطره می&zwnj;گیرد و از این حیث از نقاشی قوی&zwnj;تر است. مردم هر روز از میدان&zwnj;ها و خیابان&zwnj;هایی می&zwnj;گذرند که در هر گوشه&zwnj;اش، بنایی ایستاده است و فریاد می&zwnj;زند. حتی اگر همۀ آنها آوازی خوش سرمی&zwnj;دادند، این آوازهای خوشِ ناهماهنگ در مجموع دل&zwnj;خراش می&zwnj;بود، تا چه رسد به اینکه هریک از آنها فریادی جداگانه و گوش&zwnj;خراش سر دهد. فرض کنیم فریاد نما و حجم و جلوۀ هریک از این بناها از نظر معمار آن بنا آوازی زیبا و موزون باشد؛ فرض کنیم آن نما بیانگر خواست و اراده و خلاقیت و نوآوری و بیان هنریِ طراح آن باشد. آیا همین&zwnj;قدر کافی است تا معمار به خود اجازه دهد آن را به&zwnj;زور پیش چشم دیگران بگذارد؛ ولو بسیاری از انسان&zwnj;های دیگر آن را زیبا و دل&zwnj;نشین و خوب نیابند؟ اگر این کافی نیست، چه باید کرد؟</p>
<p>ادامه دارد.</p>
<p>&nbsp;</p>
</div>
</div>