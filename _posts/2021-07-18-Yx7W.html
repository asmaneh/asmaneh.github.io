--- 
title: "رانتِ تاریخ و میراث فرهنگی" 
authors: qayyoomi 
types: blog 
featured: false
slug: Yx7W 
--- 
<p>(تقدیم به فرهاد نظری)<br />رانت در علمِ اقتصاد تعاریفی گوناگون و مباحثی پردامنه دارد که پرداختن به آنها نه در دایره&zwnj;ی دانشِ نگارنده است و نه در &rlm;حوصله&zwnj;ی این یادداشت. در اینجا بر همین معنای متداول تکیه می&zwnj;کنیم که رانت (ارزش مازاد یا ویژه&zwnj;بهر) عبارت است از &rlm;درآمدی افزون بر مزدِ کار یا سودِ سرمایه که از طریقِ قدرت، روابط، اطلاعاتِ ویژه، و مانند اینها به&zwnj;دست آید. اگر &rlm;مهندسی به جهت روابط نامتعارف با سیاست&zwnj;مداران موفق به گرفتن پروژه&zwnj;های معماری بزرگ&zwnj;تری بشود، به&zwnj;نحوی که &rlm;مهندسانِ لایق&zwnj;تر از او از چنان پروژه&zwnj;هایی محروم باشند، رانت&zwnj;خواری کرده است. اگر کسی به سببِ روابط با اهل قدرتِ &rlm;سیاسی یا قضایی یا اقتصادی بتواند وام&zwnj;هایی از بانک بگیرد که هم&zwnj;ترازانِ او از آنها محروم&zwnj;اند، از رانت استفاده کرده است. &rlm;اگر کسی به اطلاعاتی محرمانه دست یابد که بتواند صعود یا سقوطِ سهامِ شرکتی را در بورس پیش&zwnj;بینی کند و بر آن &rlm;اساس سهام بخرد یا بفروشد، از رانت برخوردار بوده است. &rlm;<br />علاوه بر اینها، چه&zwnj;بسا کسانی که از رانت برخوردار می&zwnj;شوند بدونِ آنکه قصد کرده باشند. کسی خانه&zwnj;ای را در کنار &rlm;کوچه&zwnj;ای به قیمتِ متعارف در بازار، مثلاً به قیمتِ ۱۰۰ واحد، می&zwnj;خرد. شهرداری، بنا بر مصلحتِ شهر، تصمیم می&zwnj;گیرد &rlm;که آن کوچه را از سمتِ مقابلِ آن بنا تعریض و به خیابانی در مقیاسِ شهر بدل کند. در نتیجه&zwnj;ی این تصمیم، قیمتِ آن بنا &zwnj;&rlm;۴۰۰ واحد می&zwnj;شود. مالکِ آن خانه برای این ۳۰۰ واحدِ افزوده چه کرده است؟ این ۳۰۰ واحد رانتِ ساختنِ خیابانی است &rlm;که هزینه&zwnj;های مادی و معنوی&zwnj;اش را اهالیِ شهر داده&zwnj;اند و مالک فقط یکی از آنان است. اگر نظامِ قوانینِ شهری و مالکیت &rlm;عادلانه باشد، بیشترِ این ۳۰۰ واحد سهمِ اهالیِ شهر است و سهمِ مالک از آن فقط در حدِّ چیزهایی است که در این &rlm;تبدّل از دست داده است؛ مثلِ دنجی و خلوتیِ کوچه و امکانِ سکونت و زندگیِ دور از هیاهوی خیابان در آن بنا.&rlm;<br />اقتصاددانان نشان داده&zwnj;اند که رانت چگونه موجبِ ویرانی آثارِ تاریخی می&zwnj;شود. مثلاً خانه&zwnj;ی امام جمعۀ تهران در دوره&zwnj;ی &rlm;قاجاریه در کنارِ مسجدِ جامعِ تهران، در بازار، قرار داشت. افزایش تصاعدیِ قیمتِ ملک در آن منطقه چنان بود که موجب &rlm;شد چند دهه پیش آن خانه را، که در تاریخ معماری و تاریخ معاصر ایران اهمیتی فوق&zwnj;العاده داشت، ویران کنند و به&zwnj;جایش &rlm;پاساژی چندطبقه بسازند. ویران کردنِ عمدیِ بناهای تاریخی در محله&zwnj;ی عودلاجان، و بسیاری دیگر از محلاتِ تهران، و در &rlm;کل، از بین رفتن بخشِ بزرگی از بافتِ تاریخیِ تهران و بسیاری از شهرها، نتیجه&zwnj;ی رانت زمین است. همین قبیل رانت &rlm;بود که موجب شد تونلِ متروی اصفهان به جای خیابانِ شمس&zwnj;آبادی، از زیرِ چهارباغ بگذرد. چنین رانت&zwnj;هایی از عوامل &rlm;اصلی ویرانیِ طبیعت و محیط زیست نیز هست. اما سخن ما در اینجا بر سر نوعی دیگر از نسبت میان رانت و آثار &rlm;تاریخی است.&rlm;<br />حال فرض کنیم کسی درختِ گردویی کاشته و میوه&zwnj;ی آن را بر کسانی وقف کرده باشد. این درخت در آغاز نهالی &rlm;کوچک و بی&zwnj;بار است؛ رفته&zwnj;رفته برگ و بری می&zwnj;یابد و تنومند می&zwnj;شود. از ده&zwnj;سالگی بار می&zwnj;دهد و تا صدسالگی پیوسته &rlm;بلندتر و تنومندتر و پربارتر می&zwnj;شود. مقدارِ میوه&zwnj;اش از پنج کیلوگرم به پنجاه کیلوگرم در سال می&zwnj;رسد. این رشدی طبیعی &rlm;است و در همان هنگام که واقف آن را می&zwnj;کاشت و وقف می&zwnj;کرد، می&zwnj;توانست چنین رشد و بقایی را حدس بزند. این رشد &rlm;رانت نیست. اگر شهرداری همت کند و در پیرامون آن تک&zwnj;درخت، ده&zwnj;ها گردوبُن بکارد، اگرچه آن گردوبنِ نخست باعث &rlm;پیدایی این باغِ گردو شده، سایر درختان نه متعلق به مالکِ آن درخت است و نه موضوعِ وقفِ اوست. مثالی دیگر ما را به &rlm;موضوع نزدیک&zwnj;تر می&zwnj;کند: کسی در دوره&zwnj;ی صفویان کتابی می&zwnj;خرد به قیمت ۱۰۰ گرم طلا. آن کتاب در خانواده&zwnj;ی او تا امروز &rlm;می&zwnj;ماند و قیمت آن از ۱۰۰ گرم به ۱۰۰۰ گرم طلا می&zwnj;رسد. علت این افزایش قیمت چیست؟ فرض کنیم ۳۰۰ واحد از &rlm;آن بابتِ تغییرِ قیمتِ کاغذ و رنگ و مزدِ کتابت و مانندِ اینها باشد و اینها را نتیجه&zwnj;ی تغییرِ قیمتِ روزِ آن شیء بشماریم؛ &rlm;مابقیِ آن ارزشِ مازاد چه؟ آن افزایشِ ارزشِ معادل ۶۰۰ گرم طلا بابت چیست؟ جز این است که گذشتِ روزگار، &rlm;دگرگونیِ احوالِ انسان&zwnj;ها، و گواه بودنِ آن کتاب بر سازوکار و سنتی در گذشته است که چنین ارزشی برای آن کتاب &rlm;ایجاد کرده است؟ گویی تاریخی که بر آن کتاب گذشته عاملِ آن ارزشِ مازاد است.</p>
<p>این ارزشِ مازاد را نه آن شخصِ اولِ &rlm;واقفِ نسخه ایجاد کرده است و نه اولاد و احفادِ او. عاملِ آن ارزشِ مازادْ تاریخ بوده است و تاریخ را همه&zwnj;ی جامعه به&zwnj;وجود &rlm;می&zwnj;آورد. اگر عاملِ آن تاریخ است، پس به جامعه&zwnj;ای تعلق دارد که عاملِ آن تاریخ است. منظورم از &laquo;رانتِ تاریخ&raquo; این &rlm;است.&rlm;<br />کسی در عهدِ فتح&zwnj;علی&zwnj;شاهِ قاجار کاروان&zwnj;سرایی ساخته و درآمدِ آن را وقفِ مسجدِ محل کرده است. مقصودِ او از &rlm;درآمدِ کاروان&zwnj;سرا مالی است که تاجران برای رحل افکندن و بار انداختن در آنجا و کرایه&zwnj;ی حجره و اصطبل به کاروان&zwnj;سرادار &rlm;می&zwnj;دادند. امروز آن کاروان&zwnj;سرا درآمدی ندارد، چون چنان درآمدی موضوعیت ندارد؛ اما آن کاروان&zwnj;سرا بنایی تاریخی شده &rlm;است که مردم از آن دیدار می&zwnj;کنند و برای دیدارش بلیت می&zwnj;خرند. درآمدِ حاصل از آن بلیت را نمی&zwnj;توان از نوعِ همان &rlm;درآمدی شمرد که واقف قصد کرده بود. از این گذشته، رانتِ تاریخ موجب شده است قیمت آن کاروان&zwnj;سرا صدها برابر &rlm;افزایش یابد. رانتِ تاریخ به مردم تعلق دارد نه به واقف. کسی نمی&zwnj;تواند چیزی را وقف کند که مالک آن نیست. دولت، که &rlm;طبقِ تعریف حافظِ حقوقِ عمومی است، باید عوضی معادلِ قیمتِ اصلی کاروان&zwnj;سرا (با کسرِ رانتِ تاریخ) به متولیِ وقف &rlm;بدهد تا درآمدِ آن را خرجِ مسجدِ محل کند. &rlm;<br />کسی که مالکِ بنایی تاریخی است فقط مالکِ سنگ و آجر و ساخت&zwnj;مایه&zwnj;ها و زمینِ آن به قیمتِ متعارفِ امروز &rlm;است؛ اما مالکِ &laquo;ارزش مازاد تاریخ&raquo; نیست. امروز دادگاه&zwnj;ها و قاضیان نوعاً بر مبنای سندِ مالکیت حکم می&zwnj;کنند. اگر &rlm;سازمانِ میراثِ فرهنگی برای ثبتِ بنایی اقدام کرده باشد، گاهی (و فقط گاهی) آن را منظور می&zwnj;کنند. اما بنا بر آنچه &rlm;گفتیم، اگر هم این سازمان اقدامی برای ثبت یا خرید آن نکرده باشد، عقل و عدل حکم می&zwnj;کند که مالکِ خصوصی آن &rlm;مِلک فقط مالکِ سهمِ کوچکی از آن باشد و مالکِ عمده&zwnj;ی آن مردم باشند؛ مردمی که آن تاریخ بر ایشان گذشته است و آن &rlm;ارزش را بدان مِلک افزوده&zwnj;اند. &rlm;<br />ارزشِ مازادِ تاریخ در زمره&zwnj;ی موضوعاتِ شایسته&zwnj;ی تحقیق در نظامِ حقوقیِ معماری و میراثِ فرهنگی است و حتی &rlm;موقوفات را شامل می&zwnj;شود. کسی که مِلکی را، در هر زمانی، وقف کرده است، وقفِ او فقط شاملِ چیزی می&zwnj;شود که خودْ &rlm;مالکِ آن بوده است. سازمانِ اوقاف ــ در مقامِ ناظر بر اداره&zwnj;ی حقوقِ موقوفات ــ و نظامِ فقهیِ وقف فقط در محدوده&zwnj;ی &rlm;مالکیتِ اولیه&zwnj;ی آن مِلک حقِ مداخله و اعمالِ نظر دارد. رانتِ تاریخ در حیطه&zwnj;ی مالکیتِ واقف نبوده است که توانسته باشد آن &rlm;را وقف کند. ظاهراً به چنین مسئله&zwnj;ای نه در فقه توجه شده است و نه در قانون. آیا کسی از فقیهان و حقوق&zwnj;دانان در این &rlm;باره تحقیق خواهد کرد و نظامِ حقوقی و فقهی بر این مبنا اصلاح خواهد شد؟</p>
<p>دی ۱۳۹۹</p>