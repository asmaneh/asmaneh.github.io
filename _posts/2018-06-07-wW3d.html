--- 
title: "مطالعهٔ ساختاری کتاب میدان بهارستان" 
authors: mehrali 
types: blog 
featured: false
slug: wW3d 
--- 
<p>کتاب&nbsp;میدان بهارستان (تجربه نووارگی در فضای شهری ایران)، سومین کتاب از مجموعهٔ تهران&zwnj;پژوهیِ انتشارات دفتر پژوهش&zwnj;های فرهنگی است، که در سال ۱۳۹۴ منتشر شده. نویسندگان کتاب مذکور، دکتر زهرا اهری و دکتر سیدمحسن حبیبی هستند. نوشتهٔ پیش&zwnj;رو، با هدف بررسی ساختاری و شیوهٔ مواجههٔ نویسندگان با عنصر شهری تاریخی&zwnj;ای مانند میدان بهارستان است. ابتدا قدری به موضوع و جان&zwnj;کلامِ کتاب پرداخته&zwnj;ام. در مرتبهٔ بعدی، مختصری از محتوای کتاب و، تحلیل و ارزیابیِ استدلال&zwnj;ها و شواهد پشتیبانشان را آورده&zwnj;ام. و در آخر، جمع&zwnj;بندی و نتیجهٔ قرائت.</p>
<p>&nbsp;</p>
<p>بحث محوریِ کتابی که موضوع نوشته&zwnj;ام است؛ چنان&zwnj;چه از عنوان آن برداشت می&zwnj;شود، متوجه میدان بهارستانِ تهران است و، عنوان فرعی به نقش این میدان در فضایِ شهریِ معاصرِ ایران اشاره می&zwnj;کند. کانون توجّه مؤلفان کتاب یاد شده، موجودیتِ میدان بهارستان، از پیش از حیات تا ابتدای دههٔ شصتِ سدهٔ حاضر بوده است. ایشان لایه&zwnj;های حیات مدنیِ این عنصر شهری را در سیاقِ تاریخی آن خوانده&zwnj;اند و، استدلال&zwnj;هایشان را با پشتیبانیِ طیف وسیعی از شواهد تاریخی ارائه کرده&zwnj;اند. مشخصه&zwnj;های مکانی، کالبدی، کارکردی و فضاییِ میدان بهارستان در پنج مرتبهٔ&zwnj; زمانیِ پیش&zwnj;درآمد، اوج، سکوت، فراز و فرود عرضه شده است. مراتب یاد شده متناسب با میزان تاثیر و تأثرِ اجتماعی و سیاسی و فرهنگیِ میدان بهارستان در هر مرتبه نام&zwnj;گذاری شده است. نویسندگانِ میدان بهارستان، علاوه بر ارائهٔ گزارش&zwnj;های تاریخی و بررسی و تدوینِ منظم آن، پای مفاهیمی از جمله بیرون شهر/ درون&zwnj; شهر، مطالبهٔ اجتماعی، نوپردازی یک&zwnj;سویه و شکلی و محتوایی، میدان همچون نماد و مانند اینها را به میان می&zwnj;آورند.</p>
<p>&nbsp;</p>
<p>اگر میدان بهارستان را به منزلهٔ یک اثر فرض کنیم، این اثر آفرینندگان درجهٔ یک و آفرینندگان درجهٔ دو دارد. آفرینندگان درجهٔ یک، اشخاصی هستند که به نحوی در آفرینش شکلی و محتوایی میدان در دوره&zwnj;ها و فراز و فرودهای آن موثر بوه&zwnj;اند. ایشان طیف وسیعی&zwnj;اند؛ از مسئولان و برنامه&zwnj;ریزان شهری تا باشنده&zwnj;ها و واردشونده&zwnj;ها. آفرینندگان درجهٔ دو، خوانندگان این میدان&zwnj;اند. هزاران و بلکه بی&zwnj;شمار خواننده&zwnj;ای که این اثر را به نحوی از انحاء می&zwnj;خوانند و برداشت و ادراکی از مشخصات کالبدی و مفهومی آن دارند. مؤلفانِ میدان بهارستان در دستهٔ دوم جای دارند. آنها میدان بهارستان را مانند یک اثر خوانده&zwnj;اند، لایه&zwnj;لایهٔ تاریخی آن را با استناد به شواهد تاریخی ورق زده&zwnj;اند، حضور نسل&zwnj;های متفاوت با ذائقه&zwnj;های فرهنگی و برداشت&zwnj;هایشان را وارسی کرده&zwnj;اند، تأثیر و تأثر میدان بهارستان را از آن حیث که عنصری از عناصر شکل&zwnj;دهندهٔ تهرانِ طالبِ نووارگی است، به جا آورده&zwnj;اند و، در نهایت، محصول یافته&zwnj;هایشان را در پنج مرتبهٔ زمانی عرضه کرده&zwnj;اند. ایشان، تنها راوی ماجراها و حوادث نبوده&zwnj;اند. آنچه کتاب میدان بهارستان را متمایز می&zwnj;کند، شیوهٔ استخراج و استدراک شواهدِ تاریخی است. در ادامه به محتوای کتاب اشاره و نمونه&zwnj;هایی را از شیوهٔ مواجهٔ محققان این کتاب با شواهد تاریخی آورده&zwnj;ام.</p>
<p>&nbsp;</p>
<p>همان&zwnj;طور که اشاره شد، حیاتِ میدان بهارستان در پنج مرتبه وارسی و در هر مرتبه مشخصات چهارگانهٔ آن یعنی: مکانی، کالبدی، کارکردی و فضایی به تفصیل بررسی شده است. مؤلفان کتاب در تشریح مقصود خود از مشخصاتِ یاد شده، فضای شهری را مملو از روابط مدنی می&zwnj;دانند که شناخت و تعریف آن در گرو فهم تاریخی آن است. از نظر ایشان فهمِ تاریخیِ فضای شهری منجر به شناخت کالبد و محتوای آن می&zwnj;شود و، شناخت محتوا، فضای شهری را به مکان شهری و مکان شهری را به عرصه&zwnj;ای برای تماس، نمایش، ارتباط و اتصال مبدل می&zwnj;کند. آنها خوانشِ تاریخیِ شهر را سرآغاز هر &laquo;اقدامی&raquo; می&zwnj;دانند. در ادامه با هدف استنباطِ مقصود ایشان از مکان شهری و فضای شهری و ... به متن کتاب مراجعه و هر یک از مشخصاتِ چهارگانه را در مراتبِ پنج&zwnj;گانهٔ حیات بهارستان جستجو خواهیم کرد.</p>
<p>&nbsp;</p>
<p>نویسندگانِ&nbsp;میدان بهارستان&nbsp;برای بررسی &laquo;مشخصاتِ مکانیِ&raquo; هر مرتبه، نقشه&zwnj;های تهران در ادوار مختلف از نقشهٔ ناسکوف (۱۲۴۱ ق / ۱۲۰۵ ش) تا نقشه&zwnj;های تهران در سال&zwnj;های منتهی به انقلاب اسلامی را بررسی و، متناسب با دامنهٔ زمانی هر مرتبه، نقشه&zwnj;های مربوطه را تحلیل کرده&zwnj;اند. برای مثال، در مرتبهٔ &laquo;فراز&raquo;، نقشهٔ سال ۱۳۲۷ ش تهران را درج و با بزرگنمایی حدود بهارستان، موقعیت و بناها و عناصر شهری هم&zwnj;جوار با میدان بهارستان را شناسایی کرده&zwnj;اند. علاوه بر این، به استقرار میدان در شمال شهر و تأکید چندباره و ملال&zwnj;آور به موقعیتِ کانونی آن در محلات فرادست اشاره کرده&zwnj;اند. از این گذشته، ایشان، موقعیت این میدان را در این مرتبه، عرصه&zwnj;ای مناسب برای بروز تمایلات برخی از اقشار جامعه مانند، فارق&zwnj;التحصیلانی که در دانشکده&zwnj;های معماری اروپا تحصیل کرده&zwnj;اند و مطالبه&zwnj;گران مسائل سیاسی و اجتماعی می&zwnj;دانند. به این صورت، ایشان نقشه&zwnj;ها را بررسی کرده&zwnj;اند، موقعیت استقرار آن را در کلیّتی از شهر بازشناخته&zwnj;اند و، به حضور اقشار مؤثر اشاره کرده&zwnj;اند. شیوهٔ آنها برای بررسی مشخصات مکانی در تمام مراتب، مشابه مرتبهٔ فراز است.</p>
<p>&nbsp;</p>
<p>بررسی مشخصاتِ عناصرِ کالبدیِ بدنهٔ میدان برای هر مرتبه، ذیلِ &laquo;ویژگی&zwnj;های کالبدی&raquo; درج شده است. مشخصاتِ مذکور در مرتبهٔ فراز به تخریب بناهایِ پیش از این مرتبه و طراحی و ساخت بناهای تازه اشاره می&zwnj;کند. نیز به &laquo;سبکِ&raquo; بناهای تازه&zwnj;ساز، محوطهٔ پارکِ میانِ میدان و عناصر گیاهی آن و، موقعیت و مشخصات مجسمهٔ رضاشاه هم اشاره می&zwnj;شود. باری، ویژگی&zwnj;های کالبدی تمام مراتب مانند مرتبهٔ فراز، مختص بررسی و تحلیل صوریِ بدنهٔ میدان و شناسایی تغییرات آنها نسبت به مرتبهٔ قبل است. تحلیلِ صورتِ کلیِ وجوهِ میدان بهارستان ذیلِ همین مشخصات کالبدی و با عنوان &laquo;ریخت&zwnj;شناسی قطعات&raquo; برای همهٔ مراتب آمده است. تحلیل عناصر کالبدیِ هر مرتبه شامل: ویژگی&zwnj;های مکانی و ریخت&zwnj;شناسی قطعات، با بررسی شواهد تاریخی، یافته&zwnj;های مرتبهٔ قبلی و تحلیلِ نقشه&zwnj;های مندرج در بخش ویژگی&zwnj;های مکانی عرضه شده است.</p>
<p>&nbsp;</p>
<p>نویسندگان کتاب با بررسی کارکرد بناهایِ بدنهٔ میدان و در برخی از مراتب کارکرد بناهایِ خیابان&zwnj;های اطراف به نقش کارکردیِ میدان بهارستان پرداخته&zwnj;اند. ویژگی&zwnj;های کارکردی، عرصهٔ ارائهٔ یافته&zwnj;های نویسندگان از کارکردهایِ میدان بهارستان است. اگر کتاب میدان بهارستان را بخوانید، متوجه خواهید شد که میدان بهارستان در طول حیات خود نقش&zwnj;هایِ متفاوتی را در عرصهٔ شهری تهران معاصر تجربه می&zwnj;کند.</p>
<p>&nbsp;</p>
<p>ویژگی&zwnj;های فضایی هر مرتبه، آلیاژی از یافته&zwnj;های سه مشخصهٔ دیگر است. کانون تمرکز مؤلفان کتاب در این بخش، جوّ حاکم بر میدان بهارستان در دامنهٔ زمانی هر مرتبه است. برای مثال، در مشخصات فضاییِ مرتبهٔ فرود با ادغام یافته&zwnj;هایی از قبیل: کارکرد میدان در این دوره، موقعیت میدان در شهر و خیابان&zwnj;هایِ مجاورش، نقش و حضورِ متقابلِ آحاد مردم و دستگاه&zwnj;های دولتی و، مشخصه&zwnj;های کالبدیِ میدان، متنی مستقل از سایر وجوهِ میدان عرضه شده است.</p>
<p>&nbsp;</p>
<p>اگر هر یک از مشخصه&zwnj;های چهارگانه را یک &laquo;رشته&raquo; فرض کنیم، در این صورت، فهم هر رشته در ارتباط با رشته&zwnj;های دیگر امکان پذیر است، و، در نهایت خوانش و عرضهٔ رشته&zwnj;ها در کنار هم، &laquo;شبکه&raquo;&zwnj;ای را پدید می&zwnj;آورد. ویژگی&zwnj;های مکانی و کالبدی و کارکردی، هر یک رشته&zwnj;هایی هستند که با استناد به شواهد تاریخی ارائه شده&zwnj;اند، این سه رشته، شبکه&zwnj;ای &laquo;پیدا&raquo; از اطلاعات را بیان می&zwnj;کند. اما، رشتهٔ ویژگی&zwnj;های فضایی، شبکه&zwnj;ای &laquo;پنهان&raquo; را عرضه می&zwnj;کند. مقصود از شبکهٔ پیدا این است که با قرائت یافته&zwnj;های تاریخی، رویدادهای نامرئی، تا حدی مرئی و معلوم شده&zwnj;اند و، منظور از شبکهٔ پنهان این است که با خواندن شبکهٔ پیدا، شناخت لایه&zwnj;های مربوط به مفاهیمی که پیش&zwnj;&zwnj;تر صحبت شد میسر شده است. وجه ممتاز این خوانش تاریخی، همین دریافت مفاهیم پنهان در لایه&zwnj;های تاریخی است. برای تفهیم بهتر منظورم، بایستی بگویم که، مشخصات مکانی و کالبدی و کارکردی، مشخصاتِ نامعلوم و در عین حال متغییری&zwnj;اند که محققان با مطالعهٔ رویدادها و بررسی و تفسیر شواهد تا حدی آنها را معلوم می&zwnj;کنند و، هر محقق بنا به تمرکز و میزان دقت در جستجو، داده&zwnj;های متفاوتی را از آنها استخراج و استسفار می&zwnj;کند. نویسندگان میدان بهارستان اگر فرصت بیشتری داشتند، احتمالاً اطلاعات و قراین بیشتری عایدشان می&zwnj;شد، چه بسا با داشته&zwnj;های بیشتر، صورت عرضهٔ آنها هم متفاوت می&zwnj;شد. اما، ویژگی&zwnj;های فضاییِ هر مرتبه، یافته&zwnj;های معلوم شده را می&zwnj;خواند و محصول این خوانش ارائهٔ مفاهیمی است که به کار اقدامات بعدی می&zwnj;آید. به سخن دیگر، میوهٔ این تحقیق در هر مرتبه، احضار و خواندنِ یافته&zwnj;هایِ شبکهٔ پیدا است.</p>
<p>&nbsp;</p>
<p>فرض کنید که محقق (آفرینندهٔ ثانوی) دیگری، هریک از ویژگی&zwnj;های مکانی و کالبدی و کارکردی و فضایی را با رشته&zwnj;ها و در نهایت شبکه یا شبکه&zwnj;های متفاوتی با آنچه در این کتاب عرضه شد، ارائه کند. برای مثال، اگر ایشان (محقق دیگر) هر یک از مشخصات چهارگانه را در طول حیاتِ میدان بهارستان بررسی کند، به نظر می&zwnj;رسد که در این&zwnj;صورت، تحقیق به لحاظِ شکلی و به تبعیت از شکل، مفاهیم مستخرج از آن، متفاوت با تحقیق حاضر باشد. شیوهٔ ترکیب داده&zwnj;ها از دو چشمه آب می&zwnj;خورد: یکی اطلاعات تاریخی موجود و استعدادِ موضوع تحقیق و دیگری، میزان توانایی محقق در تفسیر آنها. سوالی که پیش می&zwnj;آید این است که، اگر محققان کتاب میدان بهارستان، بخواهند تحقیق مشابه&zwnj;ای را برای میدان توپخانه انجام دهند، آیا شیوهٔ ارائه آنها مانند میدان بهارستان، در پنج مرتبهٔ طولی و چهار مشخصهٔ عرضی خواهد بود؟ به &zwnj;نظر می&zwnj;رسد پاسخ منفی باشد، چراکه استعداد میدان توپخانه و به دنبال آن نظرگاهِ منبعث از آن با میدان بهارستان متفاوت است. نویسندگان میدان بهارستان، با اتکاء به استعدادِ موضوع تحقیقشان و مدارکی که یافته&zwnj;اند، تصمیم به چنین ترکیب و انشائی گرفته&zwnj;اند.</p>
<p>&nbsp;</p>
<p>باری، مهم&zwnj;ترین درسی که مطالعهٔ کتاب میدان بهارستان برای محققان تاریخ شهر دارد، روش مواجههٔ آنها با عنصری شهری و توجه به لایه&zwnj;های تاریخی آن است. هر لایه با لایه&zwnj;های پس و پیش خود نسبتی دارد و مطالعهٔ تاریخیِ جمیع لایه&zwnj;های مذکور، موجودیتِ عنصر شهری را معلوم می&zwnj;کند، و این سرآغاز هر &laquo;اقدامی&raquo; است.</p>