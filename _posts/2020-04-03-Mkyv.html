--- 
title: "هدیۀ پنجاه‌وسه‌سالۀ شهرداری تهران، دسترس به اسنادِ سازمان اسناد و کتابخانۀ ملی ایران از خانه و یک خاطره" 
authors: madani 
types: blog 
featured: false
featureImg: "/assets/img/posts/Mkyv.jpg" 
slug: Mkyv 
gallery: 
- image_path: "/assets/img/posts/Mkyv.jpg" 
  title: "هدیۀ پنجاه‌وسه‌سالۀ شهرداری تهران، دسترس به اسنادِ سازمان اسناد و کتابخانۀ ملی ایران از خانه و یک خاطره" 
- image_path: "/assets/img/posts/Mkyv-1.jpg" 
  title: "شعبۀ مرکزی کاخ جوانان در خیابان کورش کبیر سابق و دکتر علی شریعتی فعلی. «بعد از دانلودها، اولین کار مقایسۀ اسکن قدیمی خودم با نسخۀ سازمان اسناد بود: فرق چشمگیری نداشتند!»" 
- image_path: "/assets/img/posts/Mkyv-2.jpg" 
  title: "جلد کتاب" 
- image_path: "/assets/img/posts/Mkyv-3.jpg" 
  title: "" 
- image_path: "/assets/img/posts/Mkyv-4.jpg" 
  title: "پارک ساعی" 
- image_path: "/assets/img/posts/Mkyv-5.jpg" 
  title: "فهرستِ عکس‌ها (۱)" 
- image_path: "/assets/img/posts/Mkyv-6.jpg" 
  title: "فهرست عکس‌ها (۲)" 
- image_path: "/assets/img/posts/Mkyv-7.jpg" 
  title: "فهرست عکس‌ها (۳)" 
- image_path: "/assets/img/posts/Mkyv-8.jpg" 
  title: "فهرست عکس‌ها (۴)" 
- image_path: "/assets/img/posts/Mkyv-9.jpg" 
  title: "فهرست عکس‌ها (۵)" 
 
--- 
<div>
<div>
<p>تقریباً همۀ دوستان و آشنایان جوانم که در حوزۀ تاریخ معماری ایران کار و تحصیل می&zwnj;کنند، خاطره&zwnj;ای دارند که مضمونش دشواری در دسترس به اسناد و منابع در اثر وظیفه&zwnj;شناسی و جدّیت کارکنان آرشیوها و کتابخانه&zwnj;های سراسر ایران است؛ به عبارتی تقریباً همه از دست آنها دل پُری دارند. همین آرشیو ملی ایران واقع در بزرگراه حقانیِ تهران، در همین دو&zwnj;ـ&zwnj;سه سال اخیر چند بار قواعد و ضوابط استفاده از اسناد را تغییر داد و هر بار، در گروه تلگرامی مشترکی که با آن جمع دوستان و آشنایان داریم، یکی شرح ماوقع و شرایط جدید و در حاشیه&zwnj;اش دشواری یا تسهیل شرایط کارش را برایمان توضیح داد. من هم از این دشواری&zwnj;ها بی&zwnj;نصیب نبوده&zwnj;ام؛ بعد از گذشت سه سال از دفاع از پایان&zwnj;نامه&zwnj;ام، هنوز وقتی به این فکر می&zwnj;کنم که اسناد حسینیۀ ارشاد، موضوع پایان&zwnj;نامه&zwnj;ام، جایی گوشۀ کتابخانۀ حسینیۀ ارشاد دارد می&zwnj;پوسد و آنها را به کسی نمی&zwnj;دهند، عصبانی می&zwnj;شوم. اما خاطرۀ دیگری دارم که پایانش خوش است و در نتیجه بیش از آن که مایۀ اعصاب&zwnj;خردی باشد، احمقانه و بیشتر خنده&zwnj;دار است.</p>
<p>شروع این خاطره یک سال پیش است. برای تکمیلِ تحقیق پایان&zwnj;نامۀ خودم برای انتشار و کمک به جمع&zwnj;آوری مدارک و منابعی برای تحقیق یکی از دوستانم که ساکن ایران نیست، برای اولین بار به مؤسسۀ مطالعات تاریخ معاصر ایران رفتم. شنیده بودم که در نرم&zwnj;افزار جستجوی این کتابخانه، نمایۀ کتاب&zwnj;ها را هم وارد کرده&zwnj;اند و در نتیجه، ممکن است اطلاعاتی به دست آدم بیاید که از مسیرهای معمول به دست آوردنش زحمت خیلی بیشتری دارد. در بار اول مراجعه به این مؤسسه، دست&zwnj;کم یک ساعت در ابتدا باید از این اتاق به آن اتاق بروید، از کارمندان مختلف امضاهایی بگیرید و دست آخر برگه&zwnj;ای به دستتان می&zwnj;دهند که تا شش ماه برای مراجعۀ مجدد معتبر است. من هم بعد از طی این مراحل، بالاخره به سالن کتابخانه رسیدم و جلوی یکی از کامپیوترهایی که برای جستجو گذاشته بودند نشستم و جستجوهایم شروع شد.</p>
<p>دربارۀ کار خودم، حسینیۀ ارشاد، چیز جدیدی که تا آن وقت ندیده باشم پیدا نکردم؛ اما جستجو برای تحقیقِ دوستم نتیجۀ جالبی داشت، موضوع کارش کاخ جوانان و به طور خاص شعبۀ مرکزی آن بود. [۱] در حاشیه بگویم که این موضوع برای خودم هم جالب بود و دوست داشتم نتایجی به دست بیاورم؛ چون شعبۀ مرکزی ــ&nbsp;قاعدتاً از سر اتفاق&nbsp;ــ تقریباً هم&zwnj;زمان با حسینیۀ ارشاد و چهار قدم پایین&zwnj;تر از آن افتتاح شد. دوستم به طور خاص دنبال چند عکسِ خوب از شعبۀ مرکزی آن نهاد بود و تا آن موقع به نتیجه نرسیده بودیم (کاخ جوانان نشریه&zwnj;ای داشت که دو هفته یکبار منتشر می&zwnj;شد و همۀ شماره&zwnj;های موجود آن نشریه را در تالارِ پیایندهای کتابخانۀ ملی دیده بودم). در هر حال، جستجو در نرم&zwnj;افزار این کتابخانه مؤثر بود و به کتابی به نام Tehran رسیدم که شهرداری تهران در سال ۱۳۴۶ منتشر کرده است. کتاب را در مخزن کتابخانه پیدا کردم و الحق جالب بود؛ مجموعه عکسی است از بناها و مجسمه&zwnj;ها و کارگاه&zwnj;های هنری و فضاهای شهری کهنه و نوی تهران در آن برهه. یکی از آن عکس&zwnj;ها هم از ساختمان شعبۀ مرکزی کاخ جوانان بود. کتاب را برداشتم و پیش مسئول کتابخانه بردم و سؤالی را پرسیدم که از پیش جوابش برایم معلوم بود:</p>
<p style="padding-right: 40px;">- می&zwnj;شود دو صفحۀ این کتاب را اسکن کنم؟</p>
<p style="padding-right: 40px;">- نه!</p>
<p>همان موقع در وبگاه کتابخانه ملی جستجو کردم و دیدم هم در تالار رقمی کتابخانه اسکن این کتاب هست و هم در تالار ایرانشناسی نسخۀ کاغذی آن. دیگر اصرار نکردم و با خوشحالی از نتیجۀ تاب آوردن بوروکراسیِ ملال&zwnj;آور مؤسسه مطالعات تاریخ معاصر، آنجا را ترک کردم. تا آن موقع کتابخانۀ ملی هیچ وقت ناامیدم نکرده بود.</p>
<p>چند روز بعد بالاخره وقتی جور کردم و به کتابخانۀ ملی رفتم و در تالار رقمی اسکن کتاب مذکور را پیدا کردم. صفحه&zwnj;های مورد نظرم را جدا کردم و بعد رفتم پیش مسئول سالن و گفتم که فایل&zwnj;ها را می&zwnj;خواهم روی فلشم ذخیره کنم. مسئول سالن با صدایی که به زحمت می&zwnj;شنیدم گفت: &laquo;در ساعت اداری مراجعه کنید، الان مسئولش نیست.&raquo;</p>
<p>مجدداً هفتۀ بعد وقتی جور کردم و در ساعت اداری به تالار رقمی رفتم و صفحه&zwnj;های مورد نظرم را پیدا کردم و رفتم سراغ مسئول سالن و درخواستم را گفتم. مسئول سالن از اینکه چنین چیزی هم در این سالن در دسترس است متعجب شد و اصرار داشت که در آن سالن فقط می&zwnj;شود پایان&zwnj;نامه&zwnj;ها را ملاحظه کرد. دست&zwnj;آخر که او را بردم جلوی نمایشگر و نشانش دادم که دسترس وجود دارد و چی می&zwnj;خواهم، جوابِ غیرقابلِ پیش&zwnj;بینی&zwnj;ای داد: نمی&zwnj;شود فایل را بدهند.</p>
<p>الان که یک سال گذشته، به نظرم می&zwnj;آید با مراجعه به سازمان اسناد که آن طرفِ بزرگراه است، مشکل حل می&zwnj;شد؛ اما آن وقت یک راه دیگر به ذهنم رسید: از تالار ایرانشناسی نسخۀ کاغذی کتاب را بگیرم و در اتاق اسکن تالار تخصصی آن را اسکن کنم. با این حال، چون اسکنِ آن کتاب در سیستم کتابخانه و سازمان اسناد موجود بود، همچنان با خوش&zwnj;بینی&zwnj;ای مثال&zwnj;زدنی فکر کردم شاید بشود از این دوباره&zwnj;کاری بیهوده اجتناب کرد. به تالار ایرانشناسی رفتم. در بدو ورود تذکر دادند که در آن تالار نمی&zwnj;شود بنشینم و درس بخوانم![۲] بعد که توضیح دادم واقعا یک کتاب می&zwnj;خواهم با خوش&zwnj;اخلاقی بیشتری به حرفم گوش دادند. مشخصات کتاب را روی تبلتم نشانشان دادم و گفتم ضمناً اسکن این کتاب در تالار رقمی موجود است اما به کسی نمی&zwnj;دهند. مسئولان آن تالار هم اول تعجب کردند و اظهار بی&zwnj;اطلاعی. [۳] در هر حال برای خاطر من در سیستم خودشان جستجو کردند و واقعاً از آن تالارِ خاص، دسترس به آن منبع خاص ممکن نبود؛ در نتیجه قرار شد کتاب را امانت بگیرم و خودم اسکن کنم. اما جالب اینکه کتاب را دست خودم ندادند بلکه کارمند یا کارگر خدماتی&zwnj;ای را همراه کتاب با من به اتاق اسکنِ تالار تخصصی فرستادند، آن دو صفحۀ خاص را اسکن کردیم و بعد هم برگشتیم به تالار ایرانشناسی که کتاب را پس بدهیم. فایل&zwnj;ها را که در لپ&zwnj;تاپم نگاه کردم، نتیجه به نظرم اصلا به خوبی نسخه&zwnj;ای که در تالار رقمی دیده بودم نبود؛ اما ظاهراً من و دوستم ناچار بودیم به همان اسکن&zwnj;های کمی کج&zwnj;ومعوج اکتفا کنیم.</p>
<p>تا چند هفته پیش که سازمان اسناد و کتابخانۀ ملی ایران به خاطر وضعیتِ ویژۀ این روزها تالارهای کتابخانه را تعطیل و دسترسِ آنلاین به منابع و اسناد دیجیتالِ موجود برای اعضا فراهم کردند، آن کتاب و ماجرایش از خاطرم رفته بود. چند روز پیش محققی که او را به کتاب بسیار جالبش،&nbsp;پرورش ذوق عامه در عصر پهلوی، می&zwnj;شناسم، در توییترش نوشته بود:</p>
<p>کتابخانه ملی که برای یک عکس و یک برگ سند آدم را می&zwnj;کشاند نوک کوه، آن هم فقط در ساعات اداری، و بعد برای هر فایل با کیفیت اندک، ۲۰۰ تا ۵۰۰ تومن می&zwnj;گرفت، دسترسی از منزل را آزاد و رایگان کرده است. دیگر شک ندارم که کتابخانه ملی با هرگونه تحقیق مخالف است.</p>
<p>چند نفر دیگر از دوستانم هم در همین روزها از این دسترسِ جدید استقبال کرده بودند. یادم افتاد آنچه در این روزها دسترس به آن را مهیا کرده&zwnj;اند هنوز ندیده&zwnj;ام. عضویتم روز ۲۶ اسفند ۹۸ تمام شده بود؛ اما با همان شماره عضویت و رمز عبوری که داشتم توانستم وارد سیستم بشود. (<a href="http://dl.nlai.ir/" target="_blank" rel="noopener">اینجا</a>) طبق عادتم در این سال&zwnj;ها، اول عنوانِ پایان&zwnj;نامه&zwnj;ام، حسینیۀ ارشاد را جستجو کردم و از قضا یک عکس خوب از ناصر میناچی دستم را گرفت و یک عکس از تالار حسینیه که قبلاً ندیده بودم. قدم بعدی جستجوی آن &laquo;هدیۀ&raquo; قدیمی شهرداری تهران بود. در کمال ناباوری، جزو نتایج جستجویم آمد و قابل دانلود هم بود. مسئولان کتابخانۀ ملی نبینند و نشنوند: ۲-۳ ساعتی وقت گذاشتم و کل ۱۲۰ صفحه&zwnj;اش را در کامپیوتر و هاردم ذخیره کردم. بعد از دانلودها، اولین کار مقایسۀ اسکن قدیمی خودم با نسخۀ سازمان اسناد بود: فرق چشمگیری نداشتند!</p>
<p style="text-align: center;">*****</p>
<p>اما برای اینکه این یادداشت به سرانجامِ مقبولی برسد، به فکر افتادم دربارۀ خود آن کتاب چند خطی توضیح بنویسم؛ چون منابع دربارۀ معماری معاصر ایران و تهران معاصر کمتر از آنی است که تصور می&zwnj;کنیم و عکس&zwnj;های خوبِ این کتاب به نظرم برای پژوهشگرانی که دربارۀ تهرانِ دهۀ ۱۳۴۰ کار می&zwnj;کنند، باارزش است. البته معرفیِ این دست منابع به مخاطبی که خودش دستی بر آتش دارد، خطرِ تازگی نداشتن آن منبع را دارد؛ در نتیجه پیشاپیش از آن دسته از خوانندگان محترم این یادداشت که قبلاً کتاب را دیده&zwnj;اند بابت این معرفی تکراری پوزش می&zwnj;خواهم!</p>
<p>کتاب در واقع به افتخار جشنِ تاجگذاری محمدرضاشاه پهلوی و هم&zwnj;زمان با همین رویداد در آبان ۱۳۴۶ منتشر شده است، یا به قول خودشان در 26 October 1967. در وبگاه کتابخانۀ ملی ایران مشخصات کتاب و پدیدآورانش به این قرار است [۴]:</p>
<p dir="ltr">Tehran: a gift from the Municipality of Tehran...[Book]/ &lrm;[Prepared by General Dept. of public Relations, Municipality of Tehran; design by Setak Organization; photography Malek Araghi, Ebrahimi Zadeh]</p>
<p>یا آن زمان ما فارسی&zwnj;زبان&zwnj;ها را قابل ندانسته&zwnj;اند یا به علتی دیگر، کتاب کلاً به زبان انگلیسی است. صفحات آغازین آن مقدمه&zwnj;ای با امضای محمدعلی صفّاری، شهردار وقت تهران (یا دقیق&zwnj;تر با امضای Saffari، mayor of Tehran)، است و مزین به عکسِ شاه و ملکه و ولیعهدِ سابق. مطابق مقدمه، کتاب قرار بوده است توصیفی از پیشرفت&zwnj;های ایرانِ مدرن به پیشگاه &laquo;اعلیحضرت همایونی (august Sovereign)&raquo; و ملکه و ولیعهد و البته مردم وطن&zwnj;پرست ایران تقدیم کند. باقی مقدمه شرحی است بر توسعۀ کمّی و کیفی تهران طی دورۀ پهلوی، تاریخِ کوتاه تهران بر اساس متون تاریخی با نقل قول&zwnj;هایی از&nbsp;آثارالبلادِ&nbsp;قزوینی و&nbsp;نزهت&zwnj;القلوب&nbsp;حمدالله مستوفی گرفته تا فرهاد میرزا معتمد الدوله در دورۀ ناصری و بعد از آن. بعد از این مقدمه عکس&zwnj;ها را قرار داده&zwnj;اند و در صفحات پایانی، فهرست این تصاویر آمده است.</p>
<p>اگر درست در خاطرم مانده باشد قطع کتاب نزدیک به قطع رحلی کوچک است، کاغذ ضخیم و براقی در چاپ به کار برده&zwnj;اند و هر کدام از عکس&zwnj;ها یک صفحۀ کامل و گاهی دو صفحه را پر می&zwnj;کند. بیشتر عکس&zwnj;ها سیاه و سفید است و انگشت&zwnj;شماری هم رنگی. در حاشیۀ سفیدِ زیر عکس&zwnj;ها، شمارۀ هر عکس را نوشته&zwnj;اند. سوژۀ همۀ عکس&zwnj;ها به نحوی تهران است؛ اما از حیثی هم متنوع است. بیشتر آنها از بناها و خیابان&zwnj;ها و میدان&zwnj;های تهران است؛ اما در میانشان طبیعت تهران یا آدم&zwnj;های تهران را هم می&zwnj;بینیم. در عکس&zwnj;هایی که از فضای شهری است، مردم و خودروها هم هستند و همین باعث شده تصویرِ زنده&zwnj;ای از تهرانِ آن سال&zwnj;ها به دستمان برسد؛ شاید آنچه این عکس&zwnj;ها را به نظرم اینقدر دیدنی کرد هم همین ویژگی باشد؛ به علاوه، بعضی از بناها و خیابان&zwnj;ها و میدان&zwnj;ها یا دیگر وجود ندارد یا بسیار تغییر کرده است؛ در مواردی هم دیدن مکان&zwnj;های تهران در نخستین سال&zwnj;های ساختشان جالب است، مثلاً عکسی از پارک ساعی در این مجموعه هست که بدون خواندن شرحش در انتهای کتاب تقریباً غیرقابل شناسایی است.</p>
<p>طبعاً اگر فکر کنیم تصاویر کتاب یادبود جشن تاجگذاری محمدرضاشاه پهلوی که در شهرداری&nbsp; وقت تهران تهیه کرده است، تصویری واقعی و تمام&zwnj;نما از تهران آن برهه باشد، از ناآگاهی و خطای خودمان است. یک فقره&zwnj;اش اینکه، اگر مبنایمان فقط همین عکس&zwnj;ها باشد، در تهرانِ آن سال&zwnj;ها تقریباً هیچ زنی حجاب نداشت و حتی بیشتر زن&zwnj;ها لباسِ بدون آستین می&zwnj;پوشیدند! در این مجموعه تهرانِ دهۀ ۱۳۴۰ شهری تمیز و ثروتمند و آباد است؛ اما همۀ ما به نحوی وصف حاشیه&zwnj;ها و گودهای تهران و سیل مردم مهاجر در آن برهه را هم شنیده&zwnj;ایم؛ در نتیجه این هشدار ضروری است که عکس&zwnj;های این کتاب از سنخِ آرشیوهای گزینش&zwnj;شدۀ قدیمیِ تلویزیون است که گاهی در &laquo;من&zwnj;وتو&raquo; می&zwnj;بینیم؛ دربارۀ بعضی چیزها گویاست و دربارۀ بسیاری چیزها خاموش.</p>
<p>در فهرستِ انتهای کتاب مقابل شمارۀ هر عکس توضیحی نوشته&zwnj;اند که گاهی فقط نام مکان عکس را اطلاع می&zwnj;دهد گاهی حتی نام مکان هم ذکر نشده و فقط تمجیدی است از آن مکان، گاهی هم کمی طولانی&zwnj;تر (۲-۳ سطر) است و اطلاعات متنوعی به اقتضای سوژه دارد.&nbsp;نحوۀ تنظیم و نگارش&nbsp;این توضیحات&nbsp;آدم را به شک می&zwnj;اندازد که کتاب بیش از آنکه بنا باشد به پیشگاه مردم وطن&zwnj;پرست تقدیم شود، کاتالوگِ خوبی برای جذب گردشگران خارجی بوده است، [۵] و البته هدیه&zwnj;ای برای مایی که پنجاه&zwnj;وسه سال بعد آن را می&zwnj;بینیم. عکس&zwnj;های شمارۀ ۴۰ و ۴۱ مربوط به شعبۀ مرکزی کاخ جوانان، سوژۀ مورد نظر من، است و در شرح آن نوشته&zwnj;اند: &laquo;شعبۀ مرکزی کاخ جوانان برای پسران و دختران جوان امکانات تفریحی و ورزشی فراهم می&zwnj;کند.&raquo;</p>
</div>
</div>
<div>۱. برای اطلاعات بیشتر اما مغرضانه دربارۀ کاخ جوانان این مقاله را ببینید:&nbsp;<a href="http://ensani.ir/fa/article/72884/%DA%A9%D8%A7%D8%AE-%D8%AC%D9%88%D8%A7%D9%86%D8%A7%D9%86-%D8%A7%D8%B2-%D8%AA%D8%A3%D8%B3%DB%8C%D8%B3-%D8%AA%D8%A7-%D8%A7%D9%86%D8%AD%D9%84%D8%A7%D9%84" target="_blank" rel="noopener">&laquo;کاخ جوانان: از تأسیس تا انحلال&raquo;</a></div>
<div>
<p>&nbsp;</p>
</div>
<div>۲. تقریباً همۀ کسانی که بیش از ۲-۳ دفعه گذرشان به کتابخانۀ ملی افتاده باشد می&zwnj;دانند که به سبب کمبود فضاهای کتابخانه&zwnj;ای در شهر تهران، تالارهای این کتابخانه بسیار بیش از آنکه محل تحقیق و مطالعه باشد، محل درس خواندنِ دانشجویان و نیز محلِ زبان انگلیسی خواندنِ مهاجرانِ بالقوه است.</div>
<div>۳. یکی از کارمندان که ظاهراً حافظۀ بهتری داشت، گفت چند سال پیش قصد کرده&zwnj;اند بخشی از منابع قدیمی&zwnj;تر را اسکن کنند و تا جایی هم کار پیش رفته؛ اما در میانۀ مسیر فایل&zwnj;ها پریده و پروژه متوقف شده! حدسش این بود که آنچه به دست من رسیده، بخشی از آن پروژۀ ناکام باشد. البته به نظرم روایت موثقی نمی&zwnj;آید و صحّتش پای گوینده!</div>
<div>۴. نشانی ثابت این منبع در وبگاه کتابخانه ملی ایران:&nbsp;<a href="http://old.asmaneh.com/%D9%86%D8%B4%D8%A7%D9%86%DB%8C%20%D8%AB%D8%A7%D8%A8%D8%AA%20%D8%A7%DB%8C%D9%86%20%D9%85%D9%86%D8%A8%D8%B9%20%D8%AF%D8%B1%20%D9%88%D8%A8%DA%AF%D8%A7%D9%87%20%DA%A9%D8%AA%D8%A7%D8%A8%D8%AE%D8%A7%D9%86%D9%87%20%D9%85%D9%84%DB%8C%20%D8%A7%DB%8C%D8%B1%D8%A7%D9%86:%20http:/opac.nlai.ir/opac-prod/bibliographic/942352" target="_blank" rel="noopener">http://opac.nlai.ir/opac-prod/bibliographic/942352</a></div>
<div>۵. در توضیح دربارۀ پارک ساعی در پایان کتاب نوشته&zwnj;اند: &laquo;اگر مدت زمان کوتاهی در تهران هستید، این پارک به دیدنش می&zwnj;ارزد.&raquo;</div>