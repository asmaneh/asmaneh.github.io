--- 
title: "نخستین کتیبۀ ایران دورۀ اسلامی با درج نام معمار: بازنگری‌ای جزئی در کتاب کتیبه‌های تاریخی ماندگارِ دوران اولیۀ اسلامی ایران و فرارود، نوشتۀ شیلا بلر" 
authors: asmaneh 
types: blog 
tags: کتیبه,دورهٔ اسلامی,معمار,ایران,فرارود,شیلا بلر 
featured: false
slug: JYXp 
gallery: 
- image_path: "/assets/img/posts/JYXp-1.jpg" 
  title: "صفحۀ ۲۰۱ کتاب. بلر متذکر می‌شود پیر علمدار دامغان اولین بنایی است که در کتیبه‌اش نام معمار درج شده است." 
- image_path: "/assets/img/posts/JYXp-2.jpg" 
  title: "پیشنهاد یدا گدار و آندره گدار برای متن کتیبۀ کوفی مقبرۀ لاجیم. قسمت انتهایی جمله دربارۀ استادکار مقبره است: «عمل الحسن بن علی»." 
- image_path: "/assets/img/posts/JYXp-3.jpg" 
  title: "پیشنهاد ارنست هرتسفلد برای متن کتیبۀ پهلوی مقبرۀ لاجیم. او معتقد است در کتیبه، عدد ۳۱۳ برمبنای تقویم یزدگردی، به‌عنوان سال ساخت مقبره ذکر شده است." 
- image_path: "/assets/img/posts/JYXp-4.jpg" 
  title: "صفحۀ ۲۴۱ کتاب. شیلا بلر مقابل تاریخ ساخت مقبرۀ لاجیم (۴۱۳) علامت «؟» را به‌نشانۀ تردید دراین‌باره قرار داده است." 
- image_path: "/assets/img/posts/JYXp-5.jpg" 
  title: "پیشنهاد حسن رضایی باغ‌بیدی برای متن کتیبۀ پهلوی مقبرۀ لاجیم. او ایرادهای کار هرتسفلد را در این پیشنهاد پیراسته است." 
 
--- 
<p>کتاب کتیبه&zwnj;های تاریخی ماندگار دوران اولیۀ اسلامی ایران و فرارود [۱] عنوان کتابی است به&zwnj;نویسندگی شیلا بلر [۲] که در سال ۱۹۹۲ میلادی چاپ شد [۳]. این اثر یکی از آثار مهم، ارزنده و دقیق است که دربارۀ کتیبه&zwnj;های دوران اولیۀ اسلامی ایران فرهنگی به رشتۀ تحریر درآمد. بلر کتیبه&zwnj;ها و بناها را بر مبنای تاریخ ساختشان مرتب و بررسی کرده است. او کتیبه&zwnj;ها را به&zwnj;نوعی دریچه&zwnj;ای می&zwnj;داند برای مواجهه&zwnj;ای ژرف&zwnj;تر با آثار معماری. به همین منظور و بر پایۀ واکاوی و تفسیرهای موشکافانه&zwnj;، کتابش حاوی اطلاعاتی چندجانبه است که به شناخت بهتر کتیبه&zwnj;ها و بناها در بستر دوران شکل&zwnj;گیری&zwnj;شان می&zwnj;انجامد. بااین&zwnj;حال، بر اساس پژوهشی که پس &zwnj;از انتشار این کتاب منتشر شد، در جایی از آن باید بازنگری&zwnj;ای صورت گیرد. بازنگری در کتاب شیلا بلر به این علت مهم است که کتاب ذکرشده از نوع کتاب&zwnj;های مرجع دربارۀ کتیبه&zwnj;ها به حساب می&zwnj;آید و دست&zwnj;کم پژوهشگران ایرانی بسیار به آن توجه دارند.</p>
<p>شیلا بلر در صفحۀ ۲۰۱ کتاب می&zwnj;نویسد: &laquo;کتیبۀ پایه&zwnj;گذاری در بنای پیر علمدار دامغان، به&zwnj;سال ۴۱۷ هجری قمری /۱۰۲۶- ۱۰۲۷ میلادی، اولین اثر ایران است که در آن نام معمار ذکر شده است .&raquo; [۴] بازنگری پیشنهادی&zwnj;ام تجدیدنظر دربارۀ این گزارۀ شیلا بلر را در بر دارد. آیا کتیبۀ پیر علمدار دامغان اولین کتیبۀ ایران است که در آن نام معمار را ثبت کرده&zwnj;اند؟ (تصویر ۱)</p>
<p>بلر پیش از پیر علمدار دامغان، کتیبۀ مسجد جامع قروه و مقبرۀ لاجیم را بررسی می&zwnj;کند؛ چون طبق تاریخ نوشته&zwnj;شده در کتیبه&zwnj;هایشان، این دو بنا قبل از پیر علمدار دامغان ساخته شده&zwnj;اند. در کتیبۀ مسجد جامع قروه نام معمار نیامده است؛ اما کتیبۀ مقبرۀ لاجیمْ نام معمار را در خودش دارد. بااینکه این اسم در کتیبۀ مقبرۀ لاجیم درج شده است، شیلا بلر کتیبۀ پیر علمدار دامغان را اولین اثری می&zwnj;داند که نام معمار در آن نوشته شده است؛ چراکه با تکیه بر متن کتیبۀ پیر علمدار دامغان، تاریخ پایه&zwnj;گذاری&zwnj; این بنا را روشن و حتمی می&zwnj;داند (۴۱۷ هجری قمری) و دربارۀ تاریخ ساخت لاجیم کمی تردید دارد.</p>
<p>پیر علمدار دامغان فقط کتیبۀ کوفی دارد؛ اما در مقبرۀ لاجیم، هم کتیبۀ کوفی کار شده است و هم کتیبۀ پهلوی که در هر دو، تاریخ ساخت بنا به چشم می&zwnj;خورَد. بخش تاریخ&zwnj;دار کتیبۀ کوفیِ مقبرۀ لاجیم تا حدود زیادی واضح است و خواندن این بخش چندان دشوار نیست. در این بخش عدد &laquo;ثلاث عشره و اربعمائه&raquo; به دست آمد که می&zwnj;شود سال &laquo;۴۱۳&raquo; هجری قمری، یعنی سال ساخت مقبره. بلر به قسمت تاریخ&zwnj;دار کتیبۀ پهلوی با شک&zwnj;وتردید می&zwnj;نگرد؛ چون مطمئن نیست پیشنهادها برای خواندن این بخش صحیح باشند.</p>
<p>شیلا بلر کتیبه&zwnj;های لاجیم را با ارجاع به تحقیقات پیشین یدا گدار [۵]، آندره گدار&nbsp; [۶] و ارنست هرتسفلد&nbsp; [۷] وارسی می&zwnj;کند. یدا گدار&nbsp; &nbsp;و آندره گدار اولین افرادی بودند که متن کتیبۀ کوفی لاجیم را پیشنهاد دادند. [۸] پیشنهاد بعدی را پس &zwnj;از آن&zwnj;ها، ارنست هرتسفلد با چند تغییر داده است؛ اما درمجموع گدار و هرتسفلد در این موضوع هم&zwnj;عقیده&zwnj;اند که در متن کتیبۀ کوفی مقبرۀ لاجیم، سال &laquo;ثلاث عشره و اربعمائه&raquo;، ۴۱۳ هجری قمری، برای بخش تاریخ&zwnj;دار کتیبه نگاشته شده است. [۹] همچنین هر دوی آن&zwnj;ها نام معمار بنا را خوانده&zwnj;اند. یدا گدارو آندره گدار این نام را &laquo;حسن بن علی&raquo; و هرتسفلد &laquo;حسین بن علی&raquo; پیشنهاد داده&zwnj;اند. بلر نیز همۀ این پیشنهادها را درست می&zwnj;داند؛ فقط با این تفاوت که برای معمار مقبرۀ لاجیم، نامِ پیشنهادیِ هرتسفلد را برمی&zwnj;گزیند. (تصویر ۲)</p>
<p>هرتسفلد علاوه&zwnj;بر کتیبۀ کوفی، کتیبۀ پهلوی مقبرۀ لاجیم را نیز وارسی کرده است. کتیبۀ پهلوی برخلاف کتیبۀ کوفی چندان واضح و روشن نیست. او با بررسی کتیبۀ پهلوی عقیده دارد عدد &laquo;۳۱۳&raquo; بر مبنای تقویم یزدگردی به&zwnj;عنوان تاریخ احداث در آن نقش بسته است. [۱۰] سال ۳۱۳ یزدگردی برابر است با سال ۳۳۴ هجری قمری. این در حالی است او که در کتیبۀ کوفی، بر مبنای تقویم هجری قمری، عدد ۴۱۳ را پیشنهاد داده است. سال ۳۱۳ یزدگردی با سال ۴۱۳ هجری قمری همخوانی ندارد. (تصویر ۳)</p>
<p>این دوگانگی برای پیشنهادهای بخش تاریخ&zwnj;دارِ کتیبه&zwnj;های کوفی و پهلوی مقبرۀ لاجیم باعث شد تا شیلا بلر دربارۀ تاریخ احداث مقبرۀ لاجیم چندان مطمئن نباشد و مقابل عدد ۴۱۳، علامت &laquo;؟&raquo; را به&zwnj;نشانۀ تردید قرار دهد. او اذعان می&zwnj;کند برای خواندن و تشخیص بهتر صورت متن پهلویِ پیشنهادداده&zwnj;شده، بررسی&zwnj;های بیشتری لازم است. این تردید نگاه تیزبینانه&zwnj;اش را نشان می&zwnj;دهد.&nbsp;</p>
<p>این پایان کار نبود. حسن رضایی باغ&zwnj;بیدی در مقاله&zwnj;ای نقدی جامع و دقیق بر پیشنهاد هرتسفلد برای متن کتیبۀ پهلوی مقبرۀ لاجیم وارد کرده است. [۱۱] او پیشنهاد هرتسفلد را برای کتیبۀ پهلوی بسیار ناقص می&zwnj;داند و بعد از پیراستن ایرادها، متن کتیبۀ پهلوی مقبرۀ لاجیم را چنین خوانده است: &laquo;این گنبد شاه توانمند شهریار بن عباس بن شهریار مولی امیرالمؤمنین (است). فرمود کردن (ساختن) دختِ رادِ (بخشندۀ) سیسپور، چهرزاد مادر او. سال سیصدوهشتادونه، ماه آذر، روز سپندارمد.&raquo; سال ۳۸۹ در کتیبۀ پهلوی بر مبنای تقویم یزدگردی است و با سال ثلاث عشره و اربعمائه (۴۱۳ هجری قمری) در کتیبۀ کوفی بر مبنای تقویم هجری قمری همخوانی دارد. بنابراین، دوگانگی موجود در پیشنهاد هرتسفلد میان تاریخ هجری قمری (۴۱۳) و تاریخ یزدگردی (۳۱۳) به طور کامل برطرف شد. به&zwnj;واقع کتیبۀ مقبرۀ لاجیم را باید اولین کتیبۀ ایران دانست که در آن نام معمار ثبت شده است، نه کتیبۀ پیر علمدار دامغان را. (تصویر ۵)</p>
<p>&nbsp;</p>
<p>پی&zwnj;نوشت:</p>
<p dir="ltr">1 . Blair, Sheila S (1992). The Monumental inscriptions from early Islamic Iran and Transoxiana. In: Studies in Islamic Art and Architecture. Supplements to Moqarnas. Volume V. Leiden: E.J.Brill Press.</p>
<p dir="ltr">2 . Sheila Blair.</p>
<p>&nbsp;۳. این کتاب را مؤسسۀ تألیف، ترجمه و نشر آثار هنری &laquo;متن&raquo; در سال ۱۳۹۴ با عنوان نخستین کتیبه&zwnj;ها در معماری دوران اسلامی ایران&zwnj;زمین منتشر کرده است.</p>
<p>۴. نام معمار پیر علمدار دامغان در کتیبه&zwnj;اش چنین درج شده است: &laquo;علی بن احمد بن الحسین بن شاه البنا بن البنا&raquo;.</p>
<p dir="ltr">5. Yedda Godard.</p>
<p dir="ltr">6. Andre Godard.</p>
<p dir="ltr">7. Ernst Herzfeld.</p>
<p dir="ltr">8. Godard, Andre (1936). Les Tours de Ladjim et de Resget. In: Athar-e Iran; Annales du service archeologique de l'Iran. Tome1. Paris: J. Enschede-Haarlem Press.</p>
<p>۹. هرتسفلد به&zwnj;اشتباه واژۀ &laquo;ثلاث&raquo; را &laquo;ثلث&raquo; نوشته است.</p>
<p dir="ltr">10. Herzfeld, Ernst (1936). Arabische Inschriften aus Iran und Syrien. In: Archaeologische Mitteilungen aus Iran 8. Berlin.</p>
<p>۱۱. رضایی باغ&zwnj;بیدی، حسن (۱۳۸۳). کتیبۀ پهلوی&zwnj;ـ&zwnj;کوفی برج لاجیم. مجلۀ نامۀ ایران باستان. سال چهارم. شمارۀ اول (شمارۀ پیاپی ۷). تهران: مرکز نشر دانشگاهی.</p>
<p>&nbsp;</p>