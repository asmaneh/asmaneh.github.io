--- 
title: "حکایتی از کاریز" 
authors: m.parhizkari 
types: blog 
featured: false
slug: bhJh 
--- 
<p><strong>حکایتْ نگاشته</strong></p>
<p>صفوه&zwnj;الصفا می&zwnj;خواندم. پیِ ریشه&zwnj;ی بازار می&zwnj;گشتم. حکایتی از تنقیه قنات، جالب آمد. گفتم نقل کنم...</p>
<p>صفوه&zwnj;الصفا نوشته ابن بزاز اردبیلی در حدود سال&zwnj;های ۷۵۹ هجری قمری است. متن کتاب در خصوص ذکر احوال، حکایات و کرامات شیخ صفی&zwnj;الدین اردبیلی است. حکایت ذیل، اطلاعاتی از واژگان مورد استفاده در قنات، تنقیه قنات و خطرات آن، مناسبات اجتماعی مقنیان، اعتقادات آنها، و ... را در آن دوران به دست می&zwnj;دهد.</p>
<p><strong>حکایت</strong></p>
<p>پیره سخی باغبان گوید که پیره امیره نام، کهریزکنی تبریزی بود و او را خویشی بود هم کهریزکن، که با وی معادات قوی داشت. پیره امیره را در کهریزی فرستاد که پاک کند؛ که بیم هلاک بود از غلبة آب که در آن&zwnj;جا جمع شده بود، و راه منسدّ گشته که چون آب روان گردد از آن&zwnj;جا خلاص ممکن نباشد. پیره امیره چون کلنگ بزد، آوازة غلبة آب برآمد و سیل روان شد و امیره را در ربود. در آن تنگنای نقب کهریز می&zwnj;برد و امید از خود قطع کرد، و چندین چاه به چاه او را ببرد و به مقامی رسانید که آخر کهریز باشد و جای، تنگ و سنگ&zwnj;&zwnj;ْبند کرده که خلاص از آن&zwnj;جا ممکن نباشد. پیره امیره استعانت و مدد از شیخ، قُدِّسَ سِرُّهُ، درخواست. گفت ناگاه شیخ را دیدم که دست من بگرفت و مرا از آن&zwnj;جا به چاهی بالا کشید و یک نیزه بالا برکشید. چون نظر کردم خود را در هوای آن چاه دیدم و سیلاب در زیر روان.</p>
<p style="text-align: center;"><strong>شعر</strong></p>
<p>ز قعر چاه حیرتهای محنتهای گوناگون&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; بغیر از لطف امدادشْ رهی دیگر نمی&zwnj;دانم</p>
<p>از آن&zwnj;جا بالا آمدم، آن خویشِ خود را -که مرا به حیله فرستاده بود- دیدم استاده مُتَرَصِّد آنک سیلاب مرا کشته برون اندازد. چون دید که زنده مانده از چاه بالا آمدم، تعجّب کرد که &laquo;خلاص چون یافتی؟&raquo; گفتم: &laquo;مدد به دستگیری کردم، دستم گرفت و خلاص داد. و آن کس که مرا خلاص داد زود باشد که تو را در چنین چاهی هلاک گرداند.&raquo; بعد از پنج روز آن کس چون کهریزکن بود در کهریزی رفت که پاک کند، فرو ریخت و او زیر آن هلاک شد [...] من برفتم و او را هلاک شده از آن&zwnj;جا بیرون آوردم. [۱]</p>
<p>&nbsp;</p>
<p>[۱] ابن بزاز اردبیلی، صفوه الصفا، مقدمه و تصحیح غلامرضا طباطبائی مجد، (تهران: زریاب، چاپ دوم ۱۳۷۶)، ص ۲۹۷-۲۹۸.</p>