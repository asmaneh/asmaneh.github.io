--- 
title: "نظری اجمالی بر کاربردِ دانشِ تاریخ در مطالعه‌ی آثارِ باقیه‌ی معماریِ ایران (۱)" 
authors: tahmasbi 
types: blog 
tags: احسان طهماسبی,دانش تاریخ,آثار معماری ایران,تاریخ,تاریخ معماری,آسمانه,مطالعات معماری ایران 
featured: false
slug: k2KVh 
excerpt: "برای تحقیق در معماری ایران، فقط اتکاء به شناخت کالبدی آثار کافی نیست و به برخی دیگر از حوز‌ه‌های دانش نیز نیازمندیم. به ویژه، هنگامی که موضوعِ مطالعه آثاری متعلق به سده‌های دور باشد، مسائل پیچیده‌تر خواهد شد، زیرا از یک سو، معمولاً با بناهایی متروک یا ویران مواجه‌ایم که خواندنِ همه‌ی ویژگی‌های معماری آن دشوار است و از سویی دیگر، مستندات و شواهد فراوانی از آن‌ها به‌جا نمانده." 
--- 
<p><strong>نظری اجمالی بر کاربردِ دانشِ تاریخ در مطالعه&zwnj;ی آثارِ باقیه&zwnj;ی معماریِ ایران (۱)</strong></p>
<p>احسان طهماسبی</p>
<p>&nbsp;</p>
<p>برای تحقیق در معماری ایران، فقط اتکاء به شناخت کالبدی آثار کافی نیست و به برخی دیگر از حوز&zwnj;ه&zwnj;های دانش نیز نیازمندیم. به ویژه، هنگامی که موضوعِ مطالعه آثاری متعلق به سده&zwnj;های دور باشد، مسائل پیچیده&zwnj;تر خواهد شد، زیرا از یک سو، معمولاً با بناهایی متروک یا ویران مواجه&zwnj;ایم که خواندنِ همه&zwnj;ی ویژگی&zwnj;های معماری آن دشوار است و از سویی دیگر، مستندات و شواهد فراوانی از آن&zwnj;ها به&zwnj;جا نمانده. مورخان نیز برای ساخت روایت خود با این مسئله مواجه&zwnj;اند که گذشته دیگر وجود ندارد، از این رو، ناگزیرند که با روش&zwnj;هایی و با استفاده از مدارک و شواهد، گذشته را تفسیر کنند تا به روایتی باورپذیر دست یابند. از این رو، پرسشمان این است که دانش تاریخ چه ابزار و روش&zwnj;هایی برای شناخت آثار معماری ایران، به ویژه ویرانه&zwnj;ها، در اختیار ما می&zwnj;گذارد؟</p>
<p>&nbsp;</p>
<p>۱. دانش تاریخ و روش&zwnj;&zwnj;های آن</p>
<p>از نظر &laquo;هستی&zwnj;شناسی&raquo;، تاریخ به معنی رخدادها، تحولات، و اعمال واقعی انسان&zwnj;ها است که در گذشته در جهان روی داده. معنی دیگرِ تاریخ مطالعه&zwnj;ی رویدادهای گذشته است که به علم تاریخ و حوزه&zwnj;ی &laquo;معرفت&zwnj;شناسی&raquo; آن مرتبط می&zwnj;شود. علم تاریخ می&zwnj;کوشد که اجزاء و ابعاد پدیده&zwnj;های تاریخی را شناسایی، ارزیابی، و تحلیل کند که فراورده&zwnj;ی آن پژوهش&zwnj;های تاریخی و حوزه&zwnj;ی عمل مورخ است.[۱]&nbsp;</p>
<p>فیلسوفان نیز درباره&zwnj;ی تاریخ اندیشیده&zwnj;اند. فیلسوف از خود می&zwnj;پرسد: مورخان چگونه به شناخت می&zwnj;رسند؟ به این ترتیب، فیلسوف باید درباره&zwnj;ی ذهن مورخ بیندیشد، اما در این کار عمل روانشناس را تکرار نمی&zwnj;کند، زیرا برای او اندیشه&zwnj;ی مورخ مجموعه&zwnj;ای از پدیده&zwnj;های ذهنی نیست، بلکه یک نظام معرفتی است.[۲]&nbsp;</p>
<p>&laquo;فلسفه&zwnj;ی تاریخ&raquo; به دو شاخه تقسیم می&zwnj;شود: از نظر هستی&zwnj;شناسی، &laquo;فلسفه&zwnj;ی نظری تاریخ&raquo; (فلسفه&zwnj;ی جوهری تاریخ ) درباره&zwnj;ی کلّ تاریخ جهان به مثابه&zwnj;ی یک موجود زنده گفت&zwnj;وگو می&zwnj;کند. شالوده&zwnj;ی اساسی فلسفه&zwnj;ی نظری تاریخ بر این فرض نهاده شده که موجود حیاتمندی به نام تاریخ روبه&zwnj;رو است که هویتی مشخص، قانونمند، متحرک، و نیز انگیزه&zwnj;هایی برای حرکت دارد. انسان&zwnj;ها و موجودات و رخدادها پیکره&zwnj;ی این موجود را شکل می&zwnj;دهند. بنا بر این، تاریخ مجموعه&zwnj;ی حوادث پراکنده نیست، بلکه موجود زنده&zwnj;ای است که آهنگ حرکت، نظم، قانون، و هدف دارد و به سوی سرمنزل خاصی در حرکت است. از نظر معرفت&zwnj;شناسی، &laquo;فلسفه&zwnj;ی علم تاریخ&raquo; (فلسفه&zwnj;ی انتقادی یا تحلیلی تاریخ): به بررسی و ارزیابی تحلیلی علم تاریخ می&zwnj;پردازد و در حوزه&zwnj;ی فلسفه&zwnj;ی علم قرار می&zwnj;گیرد. این دانش می&zwnj;کوشد که روش&zwnj;های علم تاریخ و منطق علمی تاریخ را نقد کند و به این پرسش&zwnj;ها پاسخ دهد: علم تاریخ چه شباهت&zwnj;ها و تفاوت&zwnj;هایی با دیگر علوم دارد؟ مورخان چگونه به بررسی پدیده&zwnj;های تاریخی می&zwnj;پردازند؟ آیا می&zwnj;توان تاریخ واقعی یک رخداد را نگاشت؟ روش&zwnj;های تحلیل و تفسیر تاریخ چیست؟ آیا مورخ می&zwnj;تواند بی&zwnj;طرف باشد؟ عینیت در تاریخ چیست؟ آیا تبیین&zwnj;های تاریخی از قوت لازم برخوردارند؟ مباحث روش تحقیق در این حوزه جای می&zwnj;گیرد. روش تحقیق ابزارها و شیوه&zwnj;های مطالعه&zwnj;ی روشمند تاریخ، به مفهوم هستی&zwnj;شناسی، را فراهم می&zwnj;آورد که دستاورد آن علم تاریخ است. همچنین روش تحقیق بخشی از مباحث فلسفه&zwnj;ی علم تاریخ را شکل می&zwnj;دهد و حلقه&zwnj;ی واسط میان تاریخ، علم تاریخ، و فلسفه&zwnj;ی علم تاریخ است و با کمک آن&zwnj;ها می&zwnj;توان فلسفه&zwnj;ی نظری تاریخ را نیز ارزیابی کرد.[۳]&nbsp;</p>
<p>یکی از مهم&zwnj;ترین پرسش&zwnj;ها این است که &laquo;واقعیت تاریخی&raquo; چیست؟ یک دسته از واقعیات یا امور واقع &laquo;مطابق با حکمی درباره&zwnj;ی گذشته&zwnj; است که مورخان در خصوص آن توافق دارند.&raquo;[۴]&nbsp; اما بحث علم تاریخ بیشتر درباره&zwnj;ی وقایعی است که نیاز به شناخت دارند. در این&zwnj;جا &laquo;واقعیات فقط موقعی لب به سخن می&zwnj;گشایند که مورخ به سراغ آن&zwnj;ها رود: اوست که تصمیم می&zwnj;گیرد به کدام&zwnj;یک از واقعیات، به چه ترتیب یا در چه زمینه&zwnj;ای، اجازه صحبت دهد.&raquo;[۵]&nbsp; &zwnj;به سخن دیگر واقعیات تاریخ دست&zwnj;نخورده به ما نمی&zwnj;رسد، زیرا همواره از ذهن وقایع&zwnj;نگار ترشح می&zwnj;کند.[۶]&nbsp; آرنولد توین&zwnj;بی از کروچه، فیلسوف ایتالیایی، نقل قولی دارد که می&zwnj;گوید &laquo;همه&zwnj;ی تاریخْ تاریخِ معاصر است. مقصودش این است که هر فرد بشر در یک نقطه ـ لحظه&zwnj;ی زمانی قرار گرفته و در عمر بسیار کوتاه خود جهان هستی را فقط از این &laquo;نقطه ـ لحظه&zwnj;ی گذرا&raquo; می&zwnj;تواند ببیند. این در واقع، کاربست شایسته&zwnj;ی نسبیت، نه تنها به طبیعت مادی، بلکه به امور بشری است. انسان نمی&zwnj;تواند از موقعیت زمانی ـ مکانی خویش بیرون جهد و خارج از زمان، به دیده&zwnj;ی خدای فرضی، به چیزها بنگرد.&raquo;[۷]</p>
<p>&laquo;معرفت&raquo; یا &laquo;شناخت تاریخی&raquo; موضوعی کلیدی است که پژوهشگرانِ حوزه&zwnj;ی تاریخی معمولاً درباره&zwnj;ی آن نظر داده&zwnj;اند. به گفته&zwnj;ای، شناخت تاریخی به همه&zwnj;ی تلاش&zwnj;هایی اطلاق می&zwnj;شود که برای پر کردنِ شکاف میان واقعیت و باور صورت می&zwnj;گیرد.[۸]&nbsp; مایکل استنفورد سه نوع معرفت را در حوزه&zwnj;ی دانش معرفی می&zwnj;کند: معرفت دست اول بر پایه&zwnj;ی تجربه&zwnj;ی مستقیم و عمدتاً حسّی، معرفت دست دوم یا غیر مستقیم که غالباً با معرفت دست اول تأیید می&zwnj;شود، و معرفت تعمیم&zwnj; یافته مانند قوانین علوم تجربی.[۹]&nbsp; او معرفت تاریخی را بیشتر از نوع دست دوم می&zwnj;داند، همچنین می&zwnj;افزاید که این شناخت همواره مستلزم زمان و مبتنی بر تفسیر شواهد است.[۱۰]&nbsp; رابین جورج کالینگوود همه&zwnj;ی تاریخ را تاریخ اندیشه می&zwnj;داند یا به به سخن دیگر &laquo;همه&zwnj;ی تاریخ عبارت است از بازآزمودن اندیشه&zwnj;ی گذشته در ذهن خودِ مورخ.&raquo;[۱۱]&nbsp; از نظر وی معرفت تاریخی عبارت است از &laquo;شناخت چیزهایی که ذهن در گذشته انجام داده و در حال انجام مجدد آنهاست؛ تداوم افعال گذشته در حال است. بنا بر این، موضوع فکر چیزی خارج از ذهنی که آن را می&zwnj;داند، نیست؛ فعالیت فکر است که فقط تا جایی می&zwnj;توان آن را دانست که ذهن دانا بار دیگر آن را فعلیت ببخشد و خودش بداند که دارد چنین می&zwnj;کند.&raquo;[۱۲]&nbsp; سی. بی&zwnj;ین مکالا شناخت تاریخی را بسیار پیچیده می&zwnj;داند و معتقد است که &laquo;کار مورخان کشف واقعیت&zwnj;هایی درباره&zwnj;ی گذشته نیست، بلکه برساختنِ آن&zwnj;ها است. حداکثر چیزی که می&zwnj;توانیم ادعا کنیم این است که باورهای ما درباره&zwnj;ی گذشته با دیگر باورهای ما درباره&zwnj;ی ماهیت جهان به خوبی سازگار است.&raquo;[۱۳]&nbsp; استنفورد این نظر را به بیان دیگر گفته است: &laquo;شاید بهتر باشد معرفت تاریخی را متشکل از داده&zwnj;های هم&zwnj;گرایی که قریب به حقیقت&zwnj;اند، بدانیم. یعنی نسبت به آن&zwnj;چه اتفاق نیفتاده است، یقینی فزاینده وجود داشته باشد.&raquo;[۱۴]&nbsp;</p>
<p>اگر در تاریخ را به مثابه&zwnj;ی علم بدانیم، به روش&zwnj;هایی برای تحقیق در آن نیازمندیم. &laquo;روش&zwnj;شناسی&raquo; علمی نظامی از قواعد و روش&zwnj;ها است که پژوهش بر پایه&zwnj;ی آن استوار است و با استفاده از آن&zwnj;ها ادعاهای معرفت ارزیابی می&zwnj;شوند. از نظر ملائی توانی در پژوهش&zwnj;های تاریخی دو روش&zwnj;شناسی و جریان شکل گرفته است: &laquo;۱. &laquo;پوزیتویسم&raquo; (تجربه&zwnj;گرایی، اثبات&zwnj;گرایی، فلسفه&zwnj;ی تحصّلی): مطالعه&zwnj;ی عینی پدیده&zwnj;های تاریخی و نگاه بیرونی به آن&zwnj;ها و شناخت بی&zwnj;طرفانه&zwnj;شان به روش علت و معلولی کاملاً امکان&zwnj;پذیر است، زیرا ذهن آدمی به مثابه&zwnj;ی آینه&zwnj;ای است که می&zwnj;تواند به واقعیات جهان خارج بنگرد و به صورت روش&zwnj;مند و عینی رخدادهای تاریخی را منعکس کند؛ ۲. &laquo;ایده&zwnj;آلیسم&raquo; (اصالت معنا، ذهن&zwnj;گرایی، درون&zwnj;بینی): ذهن آدمی همچون آینه&zwnj;ی صاف نیست تا واقعیات جهات هستی را عیناً بازتاب دهد، بلکه اساساً معرفت از ما و از ذهن ما آغاز می&zwnj;شود نه بیرون از ذهن ما. برای شناخت پدیده&zwnj;های تاریخی هیچ&zwnj;گاه نمی&zwnj;توان صرفاً تماشاگر بود، بلکه باید بازیگر بود. پدیده&zwnj;های تاریخی به خودی خود فاقد معنا&zwnj;اند و این مورخ است که آن&zwnj;ها را ابتدا فهم و سپس معنادار می&zwnj;کند. منظور از بازیگری این است که باید به درون رخدادها رفت و با تاریخ&zwnj;سازان همراه شد، فضا و دوران&zwnj;شان را درک کرد و با آن&zwnj;ها هم&zwnj;نوا شد تا بتوان شناختی نسبی حاصل کرد. باید از دایره&zwnj;ی تنگ روابط علت و معلولی گذر کرد و از روش&zwnj;های دیگری چون همدلی، درون&zwnj;فهمی، کشف و شهود و هر آن&zwnj;چه بتواند در فهم گذشته به ما یاری دهد، استفاده کرد.&raquo;[۱۵]&nbsp;</p>
<p>موضوع &laquo;علیت&raquo; در تاریخ در نظر مورخان و پژوهشگران بسیار مهم بوده، چنان&zwnj;که ادوارد هالت کار گفته که &laquo;مطالعه&zwnj;ی تاریخ مطالعه&zwnj;ی علل است.&raquo;[۱۶]&nbsp; در استدلال و شناسایی علل، تقدم و تأخّر آنها نقشی اساسی دارد. در رخدادهای بزرگ تاریخی دو نوع علت متفاوت قابل بازشناسی است: &laquo;الف) علل دور (ساختاری، محوری، اصلی، بنیادین) بسترها و مقدمات را طی زمان فراهم می&zwnj;آورد. ب) علل نزدیک (مُعِده، فوری) در حکم جرقه&zwnj;هایی&zwnj;اند که پس از فراهم آمدنِ مقدمات و در آستانه&zwnj;ی یک تحول تاریخی رخ می&zwnj;دهند.&raquo;[۱۷]&nbsp; مکالا معتقد است که &laquo;مورخان هنگام ارزیابی گزاره&zwnj;های علّی به چند چیز توجه می&zwnj;کنند: الف)&nbsp; آنان بررسی می&zwnj;کنند که آیا موجه است باور کنیم که رویدادهای مورد اشاره در گزاره&zwnj;ی علّی واقعاً اتفاق افتاده است؟ ب) آیا ویژگی&zwnj;های منطقیِ این ادعای علّی را می&zwnj;توان توجیه کرد: در شرایط معيّن، آیا علت برای معلول ضرورت داشته است؟ یعنی آیا بدون آن علت معلول شکل متفاوتی می&zwnj;گرفته؟ ج) آیا علت احتمال معلول را افزایش داده است؟&raquo;[۱۸]</p>
<p>برخی محققان صحبت از علت در تاریخ نکرده، بلکه به باورِ ا. کار، &laquo;از توضیح یا تفسیر یا منطق موقعیت یا منطق درونی حوادث سخن می&zwnj;رانند، یا این&zwnj;که برداشت علّی (چرا اتفاق افتاد) را به سود برداشت فعلی (چگونه اتفاق افتاد) طرد می&zwnj;کنند، اگر چه این خود به ناچار مشمول پرسش چه شد که اتفاق افتاد، می&zwnj;شود، و مجدداً ما را به سؤال چرا باز می&zwnj;گرداند.&raquo;[۱۹]&nbsp; میان &laquo;علت&raquo;[۲۰]&nbsp; و &laquo;تبیین&raquo;[۲۱]&nbsp; تمایز وجود دارد، گرچه این دو مفهوم غالباً با یکدیگر مرتبطند، زیرا در بیشترِ تبیین&zwnj;ها محقق در پی علت است. از نظر استنفورد &laquo;علّیت رابطه&zwnj;ای است که در جهان طبیعت برقرار است، اما تبیین رابطه&zwnj;ای فکری یا عقلی است. [...] بنابراین علت چیزی است که در جهان واقعی عمل می&zwnj;کند، [...] و تبیین به قلمرو اندیشه&zwnj;ها تعلق دارد.&raquo;[۲۲]&nbsp; به بیانی روشن&zwnj;تر، علت متعلق است به تاریخ به مثابه&zwnj;ی رویداد و تبیین به تاریخ در مقام علم مطالعه&zwnj;ی رویدادها. نکته&zwnj;ی دیگر آن&zwnj;که همه&zwnj;ی رویدادها را با ذکر علت تبیین نمی&zwnj;کنند، بلکه گاهی وابستگی&zwnj;های ریاضی، منطقی، قراردادی و غیره برقرار است. همچنین مورخان در بررسی رخدادها افزون بر تبیین &laquo;چرا&raquo;، گاهی به پرسش&zwnj;های &laquo;چه&raquo;، &laquo;چگونه&raquo;، &laquo;کجا&raquo;، &laquo;کِی&raquo; و &laquo;کی&raquo; نیز می&zwnj;پردازند.[۲۳]&nbsp; صورتی دیگر از تبیین از راه &laquo;همدلی&raquo; است. یعنی همراه شدن با روایت و دیدن شخصیت&zwnj;ها از درون. میزان اعتبار این گونه تبین این است که تا چه اندازه به سرشت مشترک انسان&zwnj;ها باور داشته باشیم.[۲۴]&nbsp;</p>
<p>&nbsp;</p>
<p>۲. مراجع تاریخ&zwnj;نگاری</p>
<p>در پژوهش&zwnj;های تاریخی نیز، مانند سایر علوم، به داده&zwnj;ها و شواهدِ قابل تفسیر نیاز است. چنان&zwnj;که کالینگوود تاریخ را علمی می&zwnj;داند که &laquo;کار آن مطالعه&zwnj;ی رویدادهایی است که در معرض مشاهده&zwnj;ی ما نیستند. مطالعه&zwnj;ی این رویدادها استدلالی است و مورخ باید با برهان از چیزی که قابل مشاهده&zwnj;ی ما است، و او آن را مدرکِ رویدادهای مورد توجه&zwnj;اش می&zwnj;نامد، به آن&zwnj;ها برسد.&raquo;[۲۵]&nbsp; استنفورد در این باره می&zwnj;گوید که &laquo;ما گذشته را از آن&zwnj;چه تا زمان حال باقی مانده است، استنتاج می&zwnj;کنیم. چنین آثاری ممکن است انسان، شئ فیزیکی، و اندیشه باشد. چنین چیزهای را که از گذشته برجا مانده&zwnj;اند، می&zwnj;توان &laquo;آثار باقیه&raquo; نامید.&raquo;[۲۶]&nbsp; وی در ادامه &laquo;شاهد&raquo; را چنین تعریف می&zwnj;کند: &laquo;مبنایی برای باور؛ آن&zwnj;چه متوجه اثبات یا رد نتیجه&zwnj;ای &zwnj;است. [...] گزاره&zwnj;هایی که خودشان بدیهی نیستند، نیازمند تأیید شاهدند.&raquo;[۲۷]&nbsp; &nbsp;سپس دو دسته منبع را معرفی می&zwnj;کند: &laquo;منبع دست اول آن فقره شاهدی است که مبدأ آن هم&zwnj;عصر دوره&zwnj;ی مورد نظر است. [...] منبع دست دوم پژوهشی است که معمولاً مورخ درباره&zwnj;ی دوره&zwnj;ی مورد بررسی یا جنبه&zwnj;ای از آن انجام می&zwnj;دهد.&raquo;[۲۸]&nbsp; توصیه&zwnj;ی او برای این&zwnj;که مورخ در بررسی &laquo;اسناد&raquo; و شواهد گرفتار مفروضات خود نشود، این است: &laquo;نیت نویسنده&zwnj;ی فلان سند چه بود؟ نیروهای سیاسی و اجتماعی&zwnj;ای که در آن زمان بر او تأثیر گذاشتند، چه بودند؟ خواننده&zwnj;ی مورد نظر آن سند احتمالاً چه چیزی باید از آن می&zwnj;فهمید؟ [...] بالاتر از این&zwnj;ها، مورخ به باید به خاطر داشته باشد که آن سند موقعیت آن روزگار را نه تنها به انحایی که نویسنده دیده و فهمیده، بلکه همچنین در قالب کلماتی که نویسنده برای توصیف آن به کار برده است، ثبت می&zwnj;کند. آن&zwnj;چه مورخ در مقابل خود دارد، بازنمود کلامی نویسنده است، همین کلمات ممکن بود، واقعیت متفاوتی را برای او ترسیم کند.&raquo;[۲۹]&nbsp; در این&zwnj;باره مکالا می&zwnj;&zwnj;گوید که &laquo;برای فهم معنای متعارف یک متن، بدیهی است که مورخان باید زبان متن را بدانند و از بستر جملات آگاه باشند. [...] اگر متن به فرهنگی متعلق باشد که مورخ تقریباً چیزی درباره&zwnj;ی آن نمی&zwnj;داند، تفسیر متن بسیار دشوار خواهد بود. [...] مورخ متعهد خواهد کوشید که جهان&zwnj;بینی پدیدآورندگان سند را تبیین کند و تعیین اهمیت کنونی آن را به خوانندگان واگذارد.&raquo;[۳۰]</p>
<p>مسئله&zwnj;ی مهم دیگر درباره&zwnj;ی منابع، میزان &laquo;اعتبار&raquo; آنها است. دو روش برای شناخت اعتبار مدارک و اخبار وجود دارد: &laquo;الف) ترجیح به &laquo;سند&raquo;: بررسی اصالت و اعتبار روایت؛ ب) ترجیح به &laquo;راوی&raquo;: بررسی صداقت راوی یا مورخ. در قسمت ترجیح به سند، اگر خبر یا روایتی در چند منبع مختلف ذکر شده باشد، معتبرتر از خبری است که صرفاً در یک منبع نقل شده است؛ اخباری که تعداد واسطه&zwnj;ی نقلشان کم&zwnj;تر باشد، اعتبار بیشتری دارند؛ عقلانی&zwnj;بودن و طبیعی&zwnj;بودن یک واقعه با مقتضیات و واقعیت&zwnj;های زمان وقوع حادثه می&zwnj;تواند معیاری مهم در پذیرش صحّت اخبار باشد. در قسمت ترجیح به اعتبار راوی، باید به بررسی شخصیت، احوال، تعلقات، تنگناها، ملاحظات سیاسی و مذهبی، اعتبار، و شهرت نویسنده پرداخت. نزدیکی زمانی و مکانی راوی در مشاهده&zwnj;ی یک رخداد بر اعتبار روایت آن می&zwnj;افزاید، اما از سوی دیگر راوی ممکن است دچار حجاب معاصر بودن شود.&raquo;[۳۱]&nbsp; نقد یا ارزشیابی منابع تاریخی به دو شیوه امکان&zwnj;پذیر است: &laquo; الف) &laquo;نقد بیرونی&raquo; که ماهیت منابع را ارزشیابی می&zwnj;کند. تحلیل بیرونی به جایگاه سند در متن مورد مطالعه نظر دارد تا درجه&zwnj;ی اعتبار آن را با دقت نشان دهد. در این&zwnj;جا، پژوهشگر می&zwnj;کوشد که صحت و اصالت اسناد و منابع تاریخی را روشن کند: نوع خط، کاغذ، مؤلف، زمان تدوین، مکان. [...] بررسی عدالت و صداقت راویان نیز مهم است. ب) &laquo;نقد درونی&raquo; که محتوای منابع را بررسی می&zwnj;کند. هدف از نقد درونی یا محتوایی دستیابی به حقایق و اطلاعات تاریخی در متن اسناد و منابع موجود است و به دو صورت ایجابی و سلبی انجام می&zwnj;گیرد. در بخش ایجابی، منبع تاریخی برای تفسیر و درک معنا تحلیل می&zwnj;شود که خود دارای دو مرحله است: نخست، تفسیر ظاهر متن و درک معنای لفظی آن؛ دوم، فهم معنای حقیقی متن و شناخت غرض مؤلف. بنابراین بررسی ساختار زبانی و مفهومی و سبک و شیوه و روش و هدف نگارنده باید مد نظر قرار گیرد. [...] وجه سلبی شناخت کذب و خطا در منابع و حذف امور غیر واقعی است.&raquo;[۳۲]</p>
<p>&nbsp;</p>
<p>[ادامه دارد]</p>
<p>&nbsp;</p>
<p>پی&zwnj;نوشت&zwnj;ها:</p>
<p>[۱] علی&zwnj;رضا ملائی توانی، درآمدی بر روش&zwnj;های پژوهش در تاریخ، ص ۱۷.</p>
<p>[۲] رابین جورج کالینگوود، مفهوم کلی تاریخ، ص ۹.</p>
<p>[۳] ملائی توانی، همان، ص ۱۹ـ ۲۱.</p>
<p>[۴] مایکل استنفورد، درآمدی بر تاریخ&zwnj;پژوهشی، ص ۱۹۹.</p>
<p>[۵] ادوارد هالت کار، تاریخ چیست؟ ص ۱۴.</p>
<p>[۶] همان، ص ۳۲.</p>
<p>[۷] آرنولد توین&zwnj;بی، مورخ و تاریخ، ص ۲۷.</p>
<p>[۸] ملائی توانی، همان، ص ۱۵۹</p>
<p>[۹] استنفورد، همان، ص ۱۸۲ـ ۱۸۳.</p>
<p>[۱۰] همان، ص ۱۸۰.</p>
<p>[۱۱] کالینگوود، همان، ص ۲۷۳.</p>
<p>[۱۲] همان، ص ۲۷۰.</p>
<p>[۱۳] سی. بی&zwnj;ین مکالا، بنیادهای علم تاریخ، چیستی و اعتبار شناخت تاریخی، ص ۲۴.</p>
<p>[۱۴] استنفورد، همان، ص ۲۰۹</p>
<p>[۱۵] ملائی توانی، همان، ص ۴۶ـ ۴۷.</p>
<p>[۱۶] کار، همان، ص ۱۲۹.</p>
<p>[۱۷] ملائی توانی، همان، ص ۱۶۷.</p>
<p>[۱۸] مکالا، همان، ص ۲۵۸.</p>
<p>[۱۹] کار، همان، ص ۱۳۱ـ ۱۳۲.</p>
<p dir="ltr">[20] cause</p>
<p dir="ltr">[21] explanation</p>
<p>[۲۲] استنفورد، همان، ص ۳۰۳.</p>
<p>[۲۳] همان، ص ۳۲۷ـ ۳۲۸.</p>
<p>[۲۴] همان، ص ۳۴۳ـ ۳۴۵.</p>
<p>[۲۵] کالینگوود، همان، ص ۳۱۸.</p>
<p>[۲۶] استنفورد، همان، ص ۲۱۱.</p>
<p>[۲۷] همان، ص ۲۱۴.</p>
<p>[۲۸] همان، ص ۲۲۴.</p>
<p>[۲۹] همان، ص ۲۵۵.</p>
<p>[۳۰] مکالا، همان، ص ۴۳.</p>
<p>[۳۱] ملائی توانی، همان، ص ۱۳۱ـ ۱۳۳.</p>
<p>[۳۲] همان، ص ۱۴۳ـ ۱۴۴.</p>