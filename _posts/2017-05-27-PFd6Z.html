--- 
title: "آداب نوشتن دربارۀ معماری ۲ ـ معمارِ نویسنده" 
authors: smohseni 
types: blog 
featured: false
slug: PFd6Z 
--- 
<p>آنچه از روزهای ابتدایی ورود به دورۀ کارشناسی معماری آموزش می&zwnj;دهند این است که معماران باید خط بکشند و قلم&zwnj;به&zwnj;دست باشند. چیزی که خیلی از دانشجویان سا&zwnj;ل&zwnj;های اول رشتۀ معماری به آن معترضند و ضرورتش را، آن هم وقتی ابزارهای کارآمدتر دیگری در خدمت معماران هست، درک نمی&zwnj;کنند. خیلی&zwnj;ها می&zwnj;گویند مگر معمار نقاش است؟ در این مجموعه&zwnj; نوشته قصدم گفتن از خط کشیدن یا نکشیدن معماران نیست اما سؤال مگر معماران نقاشند به شکل دیگری از دانشجویان کارشناسی ارشد مطالعات معماری پرسیده می&zwnj;شود: مگر معماران نویسنده&zwnj;اند؟ این سؤال را برخی از داوطلبان کنکور کارشناسی ارشد هم می&zwnj;پرسند و حتی وقتی تعدادی از آنها وارد دورۀ مطالعات می&zwnj;شوند و درسی به اسم آداب نوشتن در فهرست انتخاب واحدشان می&zwnj;بینند باز همین سؤال مطرح می&zwnj;شود. [۱] گاهی به شوخی یا جدی، در گفتگوهای معمولی یا در جلسات دفاع، از استادانِ دیگرِ دانشکده شنیده&zwnj;ام که پایان&zwnj;نامه&zwnj;های شما که همه&zwnj;اش نوشته است و تصویر ندارد، شما اول معمارید و ابزار معمار اول تصویر است. لابد این قول معروف فرنگی را هم شنیده&zwnj;اید که یک تصویر به&zwnj; اندازۀ هزاران کلمه می&zwnj;ارزد. شاید سؤال مگر معماران نقاشند در همان سال&zwnj;های ابتدایی کارشناسی معماری بماند اما سؤالْ دربارۀ نوشتن معماران همیشه هست و در هر بستری به شکلی سر بر می&zwnj;کُند: اینکه آیا اصلاً باید دربارۀ معماری نوشت؟ آیا معماری چیزی نوشتنی است؟ آیا نوشتن دربارۀ معماری چیزی جدای از معماری است؟ اگر پاسخ اینها مثبت باشد، اگر و فقط اگر، آن&zwnj;گاه دربارۀ چه چیز معماری باید نوشت؟ یا می&zwnj;توان نوشت؟</p>
<p>فکر می&zwnj;کنم بحث از اهمیت و کاربرد یک موضوع بر بحث&zwnj;های دیگر آن اولیٰ است. وقتی این اهمیت و کاربرد روشن شود یا اگر روشن است به&zwnj;روشنی بیان شود آنگاه است که می&zwnj;توان به سراغ وجوه دیگر آن رفت و آن وجوه را پروراند. به پرسش&zwnj;ها باز می&zwnj;گردم: آیا اصلاً باید دربارۀ معماری نوشت؟ هنوز که هنوز است و با وجود همۀ انواع رسانه&zwnj;هایی که در خدمت عرضۀ معماری است به هر حال بخشی از مطالب مرتبط با معماری نوشتاری است. وقتی معماری اثر خود را در جایی معرفی می&zwnj;کند چیزی هم در شرح آن می&zwnj;نویسد، ممکن است از مسیر طراحی هم بنویسد یا حتی از سختی&zwnj;ها و درگیری&zwnj;های طول کار (که البته گاهی این شرح&zwnj;ها به توجیه کارهای عجیبی که در اثر از معمار سر زده و شرح &laquo;کانسپت&raquo; اثر می&zwnj;پردازد که خودِ اینها جای نقد بسیار دارد)؛ اگر همین معمار بخواهد این اثر را در مسابقه&zwnj;ای شرکت دهد معمولاً از او می&zwnj;خواهند چنین شرح مختصری را ضمیمۀ دیگر اسناد کارش بکند؛ کسانی نیز هستند، حرفه&zwnj;ای یا آماتور، که &laquo;دربارۀ&raquo; معماری می&zwnj;نویسند، از نقدهای تند و تیز گرفته تا تمجیدهای محض؛ اخبار معماری نیز در زمرۀ نوشته&zwnj;های &laquo;دربارۀ&raquo; معماری است و اینها نیز نویسندگانی دارد، معمار یا غیرمعمار؛ و بسیار نمونه&zwnj;های دیگری که در آن لازم است دربارۀ معماری بنویسند. آیا معماری چیزی نوشتنی است؟ آیا نوشتن دربارۀ معماری چیزی جدای از معماری است؟ شاید معماری در کلیت خود (از معماری به معنی عمل ساختن تا معماری به معنی بنایی که ساخته می&zwnj;شود) به&zwnj;تمامی نوشتنی نباشد اما مثل هر چیز دیگری در جهان می&zwnj;شود و باید درباره&zwnj;اش نوشت؛ این&zwnj;طور نیست که بگوییم معماری نوشتنی نیست و &laquo;کشیدنی&raquo; [۲] و &laquo;ساختنی&raquo; و &laquo;دیدنی&raquo; و &laquo;زندگی&zwnj;کردنی&raquo; است. نوشتن با تفکر پیوند محکمی دارد و تفکر در معماری نیز، مثل همه چیز، رکن مهمی است. نوشتن دربارۀ معماری باب تفکر و گفتگو دربارۀ معماری را باز می&zwnj;کند، معماری را از چیزی که ساخته می&zwnj;شود و تمام می&zwnj;شود و در نهایت اثر هنری معمار است به چیزی بدل می&zwnj;کند که شایسته است درباره&zwnj;اش بنویسند و فکر کنند و نظر بپردازند. چه کسانی متولی تفکر دربارۀ معماری و نظریه&zwnj;پردازی دربارۀ معماری&zwnj;اند؟ اگر نوشتن دربارۀ معماری چیزی جدای از معماری باشد پس به همین راحتی و با حکمی که به نظر از موضع قدرت ــ و قدری تمسخرآمیزــ است معماران خودْ دست خودشان را از تفکر معماری کوتاه کرده&zwnj;اند و عنان آن را به دست دیگرانی خارج از دایرۀ &laquo;معماری&raquo; داده&zwnj;اند. [۳] اگر بپذیریم که آنچه گفتم پاسخ مثبتی به بخشی از آن سؤال&zwnj;های ابتدای نوشته&zwnj;ام بود، حال باید به سراغ آخرینشان بروم: دربارۀ چه چیز معماری باید نوشت؟ یا می&zwnj;توان نوشت؟</p>
<p>بعد از این بحث&zwnj;ها پاسخ دادن به این سؤال بسیار ساده به نظر می&zwnj;آید: همه&zwnj; چیز! از آثار معماری امروز گرفته تا تاریخ معماری و آثار مانده یا نمانده از گذشته، از فنی&zwnj;ترین وجوه عمل معماری تا مسائل یکسره نظری دربارۀ معماری، از صورت معماری تا معنای معماری و... . اگر از این زاویه نگاه کنیم حتی شاید باید عده&zwnj;ای را بسیج کنیم و از آنها بخواهیم جز نوشتن دربارۀ معماری کار دیگری نکنند تا شاید تفکر معماری نیز به گرد پای عمل معماری برسد! به هر پاسخی که می&zwnj;رسیم سؤال تازه&zwnj;ای نیز پیدا می&zwnj;شود، حال که پذیرفتیم، اگر پذیرفته باشیم، که نوشتن دربارۀ معماری کار معماران است و بسیار موضوع در معماری هست که معطل نوشته شدن هستند نوبت این است که بپرسیم: معمار چطور بنویسد؟</p>
<p><strong>ادامه دارد</strong></p>
<p>&nbsp;</p>
<p>[۱] گزاف نیست اگر بگویم با وجود اینکه نوشتن از معماری پیش از تأسیس دورۀ مطالعات معماری نیز بوده است و معماران نیز می&zwnj;نوشته&zwnj;اند اما تقصیر سر بر کردن مدام و مدام این سؤال بیش از همه بر گردن دورۀ مطالعات معماری ایران است.</p>
<p>[۲] مجازاً مرحلۀ طراحی معماری که اگر آن را کمی انتزاعی ببینیم همان کشیدن و خط کشیدن است.</p>
<p>[۳] که البته چنین حوالۀ تامّ اختیار به دیگران از معماران بسیار بعید است!</p>