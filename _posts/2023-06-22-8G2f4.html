--- 
title: "پرتوی بر اهواز کهن از خلال متون ساسانی و اسلامی و حدسی در باب مکان رام‌اردشیر ساسانی | روح‌الله مجتهد‌زاده" 
authors: asmaneh 
types: bap 
categories: articles 
tags: روح‌الله مجتهد‌زاده,اهواز,تاریخ اهواز,تاریخ شهر اهواز,اهواز کهن,متون ساسانی,متون اسلامی,متون حدسی,رام‌اردشیر,رام‌اردشیر ساسانی,مکان رام‌اردشیر,آسمانه,مقاله,مطالعات معماری ایران 
featured: false
slug: 8G2f4 
excerpt: "دربارهٔ سرآغازهای شکل‌گیری شهر اهواز بسیار کم می‌دانیم. هرچند بنیان شهری در این ناحیه را تا روزگار عیلامیان تخمین می‌زنند، کهن‌ترین روایات تاریخی و شواهد باستان‌شناختی در باب این شهر از روزگار اشکانیان و ساسانیان فراتر نمی‌رود. آن‌گونه که از متون دورۀ ساسانی، چون شهرستان‌های ایرانشهر، و انبوه تاریخنامه‌های دورهٔ اسلامی برمی‌آید در این زمان شهری به نام هرمزاردشیر توسط اردشیر بابکان یا نوهٔ او هرمزاردشیران در این ناحیه بنا شد." 
--- 
<p style="text-align: justify;">دربارهٔ سرآغازهای شکل&zwnj;گیری شهر اهواز بسیار کم می&zwnj;دانیم. هرچند بنیان شهری در این ناحیه را تا روزگار عیلامیان تخمین می&zwnj;زنند، کهن&zwnj;ترین روایات تاریخی و شواهد باستان&zwnj;شناختی در باب این شهر از روزگار اشکانیان و ساسانیان فراتر نمی&zwnj;رود. آن&zwnj;گونه که از متون دورۀ ساسانی، چون شهرستان&zwnj;های ایرانشهر، و انبوه تاریخنامه&zwnj;های دورهٔ اسلامی برمی&zwnj;آید در این زمان شهری به نام هرمزاردشیر توسط اردشیر بابکان یا نوهٔ او هرمزاردشیران در این ناحیه بنا شد. بنا به روایات غالب، این شهر، چون بسیاری از شهرهای ایران پیش از اسلام، ساختاری دوبخشی (مردمی و حکومتی) داشته که بخش مردمی هوجستان&zwnj;واجار و بخش حکومتی هرمزاردشیر نامیده می&zwnj;شده است. با ظهور اسلام شهر حکومتی از بین رفته و شهر مردمی با تعریب با عنوان سوق&zwnj;الاهواز ادامهٔ حیات داده است. اما این روایات خود خالی از ابهام و آشفتگی نیست. در این مقاله سعی شده است با استفاده از روش تحقیق تاریخی نگاهی موشکافانه&zwnj;تر به روایات بنیادگذاری اهواز انداخته شود و با تحلیل و مقایسۀ این روایات تبیین روشن&zwnj;تری از چند و چون این کهن&zwnj;شهر کمتر شناختهٔ ایرانی به دست داده شود. چنین تبیینی علاوه بر رفع ابهام و آشفتگی روایات می&zwnj;تواند پشتوانهٔ خوبی برای جست&zwnj;وجوهای تاریخی و هویتی و مطالعات میدانی در باب اهواز امروز، به&zwnj;مثابهٔ یکی از مواریث تاریخ شهرسازی ایران، باشد. نتایج این تحقیق بیانگر روایتی نو از شکل&zwnj;گیری اهواز در روزگار ساسانیان است که اندکی با آنچه تاکنون نقل شده تفاوت دارد، اما همزمان هم می&zwnj;تواند جمع مناسب&zwnj;تری میان روایات متفاوت و گاه متناقض نقل&zwnj;شده درباب این شهر به دست دهد و هم فرضیه&zwnj;ای تازه در باب مکان رام&zwnj;اردشیر یا رامش&zwnj;اردشیر، یکی از نخستین شهرهای بنیادشده از سوی اردشیر بابکان، بیافریند. براساس این تحقیق، هرمزاردشیر و هوجستان&zwnj;واجار در واقع نام یک مکان است که همان هستهٔ مردمی شهر اهواز پیش از اسلام بوده و پس از اسلام با نام سوق&zwnj;الاهواز به حیات خود ادامه داده است. در مقابل هستهٔ حکومتی و نخستین اقدام شهرسازی ساسانیان در این ناحیه رام&zwnj;اردشیر یا رامش&zwnj;اردشیر بوده که با ظهور اسلام از بین رفته و آشفتگی متون جغرافیایی و تاریخی دورهٔ اسلامی در ذکر مکان آن احتمالاً از همین حقیقت ناشی شده است.</p>
<p style="text-align: justify;">&nbsp;</p>
<p style="text-align: justify;">روح&zwnj;الله مجتهدزاده. &laquo;پرتوی بر اهواز کهن از خلال متون ساسانی و اسلامی و حدسی در باب مکان رام&zwnj;اردشیر ساسانی&raquo;، در تاریخ ایران، دورهٔ ۱۶، شماره ۱ (فروردین ۱۴۰۲)</p>
<p style="text-align: justify;">&nbsp;</p>
<p style="text-align: justify;">برای دریافت مقاله به پیوند زیر مراجعه کنید:</p>
<p dir="ltr" style="text-align: left;"><a href="https://irhj.sbu.ac.ir/article_103331.html" target="_blank" rel="noopener">https://irhj.sbu.ac.ir/article_103331.html</a></p>