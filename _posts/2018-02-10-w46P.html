--- 
title: "هفت خوان ورود به دورۀ دکتری معماری ۱" 
authors: hashemi.mitra 
types: blog 
tags: دکتری معماری 
featured: false
slug: w46P 
--- 
<div>
<div>
<p><strong>خوان اول: آزمون تستی وزارت علوم</strong></p>
<p>از نخستین دورۀ آزمون نیمه&zwnj;متمرکز دکتری هفت سال می&zwnj;گذرد. در سال&zwnj;های اخیر همواره بحث&zwnj;هایی دربارۀ این آزمون درگرفته و انتقاداتی&nbsp;مطرح شده است. اصحاب دانشگاه بر زوال استقلال دانشگاه&zwnj; و عدم تناسب آزمون با اهداف گروه&zwnj;های دکتری خرده گرفته&zwnj;اند و داوطلبان از منابع پیش&zwnj;بینی&zwnj;ناپذیر و دلبخواهی آزمون نالیده&zwnj;اند. آزمون ورودی دکتری معماری نیز از این قاعده مستثنی نیست و می&zwnj;توان از وجوه گوناگون آن را نقد و بررسی کرد. مثلا می&zwnj;توان پرسید هفت&zwnj; خوان ورود به دورۀ دکتری معماری برای چیست و چه چیزی را در داوطلب می&zwnj;سنجد؟ برای پاسخگویی به این پرسش، می&zwnj;توان در انواع آزمون&zwnj;هایی که در دورۀ تحصیل از سر گذرانده&zwnj;ایم تأمل کرد. این آزمون&zwnj;ها به اعتباری، از دو گونه&zwnj;اند:&nbsp;</p>
<p>۱. آزمونی که رو به گذشته دارد. مثلا امتحانی که در پایان هر نیم&zwnj;سال از دانش&zwnj;آموز یا دانشجو می&zwnj;گیرند معطوف به گذشتۀ او ــ واپسین نیم&zwnj;سال تحصیلی ــ است و معلومات و مهارت&zwnj;های کسب شده طی آن نیم&zwnj;سال را می&zwnj;سنجد. حتی آزمون ورود به دورۀ کارشناسی معماری نیز چنین است؛ چرا که با سنجش میزان تسلط بر دروس دورۀ دبیرستان، از جمله حساب دیفرانسیل و انتگرال و ریاضیات گسسته و فیزیک مکانیک و شیمی آلی، صلاحیت داوطلب را برای ورود به رشتۀ معماری ارزیابی می&zwnj;کند. گو اینکه داوطلبِ بیچاره پس از عبور از سد آزمون، همۀ آن معلومات عالی و بی&zwnj;نقص را، که به زحمت فراوان کسب کرده است، به درِ کوزه می&zwnj;سپارد و برای کشیدن خطوط هرچه صاف&zwnj;تر و کانسپت&zwnj;های هرچه خلاقانه&zwnj;تر تقلا &zwnj;می&zwnj;کند. ناگفته پیداست که در چنین آزمونی فقط معلومات و مهارت&zwnj;های پیشین داوطلب ارزیابی می&zwnj;شود، نه صلاحیت دستیابی او به موقعیتی در آینده؛ به همین دلیل، رتبۀ کنکور داوطلبِ دورۀ کارشناسی معماری مطلقاً هیچ نسبتی با موفقیت آتی او در&nbsp;این رشته&nbsp;ندارد.</p>
<p>۲. آزمونی که رو به آینده دارد. نمونۀ چنین آزمونی را در دورۀ تحصیل، کمتر تجربه کرده&zwnj;ایم. شاید آزمون دورۀ کارشناسی ارشد معماری را تسامحاً بتوان از این قبیل دانست؛ چرا که ضریب&zwnj; تأثیر متفاوت مواد در آزمون تستی و تنوع آزمون&zwnj;های تشریحی یا ترسیمی برای این است که داوطلبانی در هر رشته پذیرفته شوند که آمادگی بیشتری برای تحصیل در آن رشته دارند. برای این کار، داوطلب ناگزیر است از قبل، اندکی با رشته&zwnj;ای که متقاضی تحصیل در آن است آشنا شود، به مراجع و منابع آن تسلط نسبی بیابد، و استعداد خود را در آموختن مهارت&zwnj;های لازم در آن رشته، از قبیل طراحی یا نگارش، اثبات کند. پس دست کم بخشی از مطالعۀ پیش از کنکور داوطلب را مقتضیات رشتۀ آتی او تعیین می&zwnj;کند. بنابراین، چنین آزمونی فراتر از معلومات کسب شده در گذشته، قرار است آمادگی و صلاحیت داوطلب را برای احراز موقعیتی در آینده بسنجد.</p>
<p>حال باید دید که آزمون ورود به دورۀ دکتری معماری، به منزلۀ عالی&zwnj;ترین سطح تحصیل در این رشته، از کدام گونه است؟ دست&zwnj;کم دربارۀ مرحلۀ نخست آزمون ــ یعنی آزمون تستی متمرکز وزارت علوم ــ قاطعانه می&zwnj;توان گفت که از گونۀ نخست است. پیش&zwnj;فرض آزمون وزارت علوم این است که هر داوطلبی که دورۀ کارشناسی و کارشناسی ارشد را به خوبی گذرانده و معلوماتی در دروس نظری این دوره&zwnj;ها ــ اعم از دروس فنی و تاریخ&nbsp;و تئوری ــ کسب کرده است، صلاحیت ورود به دورۀ دکتری را دارد. اما آیا اهداف دورۀ کارشناسی و کارشناسی ارشد با اهداف دورۀ دکتری معماری یکسان&nbsp;است که معلومات کسب شده در یکی مؤید صلاحیت ادامه تحصیل در دیگری باشد؟ خیر، احتمالا همه اتفاق نظر دارند که اگر هدف دورۀ کارشناسی و اغلبِ دوره&zwnj;های کارشناسی ارشد تربیت طراح و سازنده است، هدف دورۀ دکتری تربیت محقق و معلم معماری است. بنابراین تحصیل در دورۀ دکتری ملزوماتی متفاوت با دوره&zwnj;های پیشین دارد و آزمون متمرکز وزارت علوم در خدمت سنجش توانمندی داوطلبان در این عرصه و انتخاب افراد مستعد در تحقیق و تعلیم معماری نیست.</p>
<p>می&zwnj;توان در اینجا ایراد گرفت که احراز صلاحیت داوطلب ورود به دورۀ دکتری بدون توجه به معلومات گذشته و سابقۀ تحصیل او ناممکن است. البته که چنین است. بخشی از صلاحیت داوطلب را سوابق تحصیلی او تعیین می&zwnj;کند. اما آیا گواهی معتبر دانشگاهی، مشتمل بر ریز نمرات و معدل، برای ارزیابی معلومات گذشته کفایت نمی&zwnj;کند؟ آیا وزارت علوم آنقدر به گواهی رسمی دانشگاه&zwnj;های کشور بی&zwnj;اعتماد است که راه چاره را در آستین بالا زدن و آزمودن دوبارۀ آزموده می&zwnj;داند؟ آن هم به بهای از دست رفتن فرصت ارزیابی صلاحیت ورود به دورۀ دکتری؟ به راستی چرا مدارک دانشگاهی ما، که نزد بسیاری از دانشگاه&zwnj;های دنیا معتبر است، در وزارت علوم و بلکه در خود دانشگاه&zwnj;ها چنین بی&zwnj;&zwnj;قدر و قیمت است؟ آیا نظام دانشگاهی ما چنان به کاستی&zwnj;هایش ــ از آموزش تا ارزیابی ــ واقف است که مدرک اعطاییِ خود را به چیزی نمی&zwnj;خرد؟ اگر چنین است، آیا انصاف حکم نمی&zwnj;کند که اغیار را هم از این وضعیت آگاه کنیم و آنها را با نسخۀ ترجمه شدۀ این کاغذپاره&zwnj;ها فریب&zwnj; ندهیم، بلکه&nbsp;آنها هم برای ارزیابی فارغ&zwnj;التحصیلان معماری&nbsp;دانشگاه&zwnj;های ایران تمهیدی ویژه کنند؟! یا نه، چه بسا وزارت علوم مدارک تحصیلی داوطلب را معتبر می&zwnj;داند، اما به&nbsp;کنکور، به مثابه یگانه راه ارزیابی &laquo;عادلانه&raquo; و مطمئن، چنان اعتمادی دارد که دست کشیدن از آن برایش ممکن نیست.</p>
<p>در این یادداشت ما بر سمت و سوی کلی آزمون متمرکز دکتری تمرکز کردیم. در مرتبۀ بعدی، می&zwnj;توان از چند و چون برگزاری،&nbsp;مثلا تستی یا تشریحی بودن آن، پرسید. می&zwnj;توان پرسید که آیا آزمون کنونی حتی همان معلومات پیشین را هم به درستی می&zwnj;سنجد؟ آیا مجال کوتاه آزمون و پرسش از محفوظات داوطلب آن هم در قالب چهار گزینه&zwnj; برای چنین ارزیابی&zwnj;ای مناسب است؟ پس از پاسخ&zwnj;گویی به این پرسش&zwnj;ها، بحث منابع و محتوای آزمون مطرح می&zwnj;شود که آن هم یکی داستان است پر آب چشم&nbsp;که پیگیری&zwnj;اش یا به میزان اتصال به افراد و نهادهای طراح سئوال می&zwnj;انجامد یا به بخت و اقبال و پیشانی&zwnj;نوشت داوطلب!۱</p>
</div>
</div>
<div>۱. گاهی خیال می&zwnj;کنم بزرگانی که در گروه&zwnj; دکتری دانشکده&zwnj;های معتبر معماری نشسته&zwnj;اند از محتوای آزمون&zwnj; وزارت علوم خبر ندارند، که اگر داشتند برای تغییر اوضاع، حتی در قالب همین آزمون کنونی، تدبیری می&zwnj;کردند. شاید در مجالی دیگر، برخی از پرسش&zwnj;های آزمون&zwnj; سال&zwnj;های گذشته را در یادداشتی گرد آوردم تا پیش چشممان باشد و بدانیم چرا کسب رتبۀ خوب در این آزمون برای برخی از پذیرفته&zwnj;شدگان، مایۀ شرمساری است!</div>