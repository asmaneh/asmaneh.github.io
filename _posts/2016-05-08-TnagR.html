--- 
title: "چیز‌ها، دسته‌ها، نام‌ها" 
authors: fallah 
types: blog 
tags: محمد فلاح,آسمانه,تاریخ معماری,مطالعات معماری ایران,معماری 
featured: false
slug: TnagR 
excerpt: "انسان‌ها به عالم نظر می‌کنند و به واسطۀ حواسشان آنچه در عالم هست را درمی‌یابند. سپس به مدد قوای عقلشان وجوه مشترکی میان برخی از چیزهای عالم تشخیص می‌دهند و بر مبنای این وجوه مشترک آنچه در عالم هست را در دسته‌هایی قرار می‌دهند. بعد بر هر دسته نامی می‌نهند." 
--- 
<p style="text-align: justify;">انسان&zwnj;ها به عالم نظر می&zwnj;کنند و به واسطۀ حواسشان آنچه در عالم هست را درمی&zwnj;یابند. سپس به مدد قوای عقلشان وجوه مشترکی میان برخی از چیزهای عالم تشخیص می&zwnj;دهند و بر مبنای این وجوه مشترک آنچه در عالم هست را در دسته&zwnj;هایی قرار می&zwnj;دهند. بعد بر هر دسته نامی می&zwnj;نهند.<br />امروز یک دسته از چیزهای عالم را معماری می&zwnj;خوانیم. میان چیزهای این دسته مثل میان چیزهای همۀ دسته&zwnj;های دیگر، وجوهی مشترک است که مجموعۀ همین وجوه مشترک سبب قوام دسته&zwnj;شان است. و البته همین چیزها در عالم خارج تفاوت&zwnj;هایی با هم دارند که سبب تشخص هر یک از آنهاست.<br />در توضیح بالا، با سه امر مختلف روبروییم. اول، همان چیزهای متشخص و متکثری که در عالم هست و ما به آنها نظر کرده&zwnj;ایم و در یک دسته قرارشان داده&zwnj;ایم. دوم، مشترکاتی که در میان این چیزهای متشخص و متکثر تشخیص داده&zwnj;ایم و بر مبنای آنها توانسته&zwnj;ایم دسته&zwnj;ای تازه از چیزهای عالم را تشخیص دهیم. و سوم، نامی که بر این دسته از چیزها نهاده&zwnj;ایم.<br />مورد اول، معماری است در مرتبۀ وجود یا هستی؛ مورد دوم، معماری است در مرتبۀ مفهوم یا ماهیت؛ و مورد سوم معماری است در مرتبۀ لفظ.<br />حالا اگر بخواهیم بدانیم معماری چیست، باید سراغ کدام مرتبه از معماری برویم؟ وجود معماری یا مفهوم معماری یا لفظ معماری؟<br />وقتی می&zwnj;پرسیم معماری چیست، نمی&zwnj;خواهیم بدانیم این معماری یا آن معماری چیست؛ همچنین نمی&zwnj;خواهیم بدانیم در فرهنگ&zwnj;های لغت فارسی برابر لفظ معماری چه نوشته&zwnj;اند! بلکه می&zwnj;خواهیم بدانیم آنچه در هر معماری&zwnj;ای، از گذشته و حال و آینده ، حاضر است، و اصلاً معماری بودن این معماری و آن معماری به آن است، چیست. به عبارتی با طرح این پرسش می&zwnj;خواهیم بدانیم مجموعۀ وجوه مشترک میان همۀ معماری&zwnj;های عالم چیست. با این توضیح، پرسش از چیستی معماری، طلب ادراک یا کشف مفهوم یا ماهیت معماری است.<br />اما مگر نگفتیم انسان&zwnj;ها به چیزهایی در عالم نظر کرده&zwnj;اند و مشترکات میان آن چیزها را تشخیص داده&zwnj;اند و بر مبنای این مشترکات دسته&zwnj;ای از چیزها را پدید آورده&zwnj;اند و نامی بر آن نهاده&zwnj;اند و ما امروز آن دسته از چیزها را معماری می&zwnj;خوانیم؟ پس پرسش از معماری یعنی چه؟ اگر می&zwnj;خواهیم بدانیم وجوه مشترک همۀ معماری&zwnj;های عالم چیست، پیش&zwnj;تر انسان&zwnj;ها این را تشخیص داده&zwnj;اند و با این تشخیص دستۀ معماری را پدید آورده&zwnj;اند. گذشته از این ما امروز به برخی از چیزها می&zwnj;گوییم معماری، و اگر بتوانیم وجوه مشترک آنها را بشماریم، خواهیم دانست که ماهیت معماری چیست.<br />این دو نکته بسیار مهم است و جهت پرسش از چیستی معماری، با تأمل در این نکات روشن می&zwnj;شود.<br />&nbsp;<br />&laquo;ادامه دارد&raquo;</p>