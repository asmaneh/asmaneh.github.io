--- 
title: "روایتِ روایتِ نهم: دورازة روشنِ تاریکیِ درون" 
authors: tabatabaei 
types: blog 
featured: false
slug: DXQTW 
--- 
<div>
<div>
<p>بسیاری وقت&zwnj;ها دردی از عیبی درون آدمی است که یقین دارد فقط برای خودش است. از گفتنش شرم دارد و این کار نه تنها فایده ندارد که آن را ضایع می&zwnj;کند و از معنای عمیق&zwnj;اش برای او می&zwnj;کاهد. به این دلیل وی هیچ دیگری&zwnj;ای را قابل همراهی با آن تجربة کاملا شخصی نمی&zwnj;یابد. این دردها که یقین دارد درمان شدنی هم نیستند قطعه&zwnj;ای از وجود او هستند و جدا ناشدنی از آن. دردهایی که برای عیب و نقصانی که در خود می&zwnj;یابد پدید می&zwnj;آیند و غمی یگانه را برایش می&zwnj;سازند. عادت به نگفتنِ احساس&zwnj;ها و همیشه پر از این دست غم&zwnj;ها بودن، تنهایی شدیدی را بر سرش آوار می&zwnj;کند، اما مطلقا بدون چنین تنهایی&zwnj;هایی زیستن هم توهمی غیر واقعی است. به قول پدرِ حسن شش انگشتی در داستانِ کوتاه &laquo; نمازخانة کوچکِ من&raquo; از گلشیری: &laquo; همه دارند، هر کس را که نگاه کنی یک چیزی دارد، اضافه یا کم&raquo;. همه دردی از تناقضی درونی داریم که در ماست، نمی&zwnj;خواهیم&zwnj;اش اما&zwnj; جدا نشدنی است. خودِ خودمان است. هیچ کس نمی&zwnj;داندش، نمی&zwnj;خواهیم هم بداند و هروقت که کسی دانسته آن را، تنها به آزارمان اضافه کرده است. این وقت&zwnj;ها فرو می&zwnj;رویم و در خود پنهان می&zwnj;شویم. از همه جهان فاصله می&zwnj;گیریم و به دنبال عزلتی می&zwnj;گردیم بی هیچ غیری. دنبال امیدی لا به لای این تناقض&zwnj;های درونی می&zwnj;گردیم و نیروی بزرگتری را جستجو می&zwnj;کنیم که بتواند این عیب نخواسته را هم در وجود ما بودنی و ماندنی کند. تجربة عشق، مرگ و نیستی یا فهمِ هستی بزرگتری در تجربة معنوی برای بسیاری چنین کارکردی دارند. با ذاتِ عظیم، در خود متناقض و مهم&zwnj;تر از همه حیرت&zwnj;انگیزشان، جایی هم برای تضادهای درونی ما باز می&zwnj;کنند.</p>
<p>ز فرزین بند آن رخ من چه شهماتم چه شهماتم</p>
<p>مکن ای شه مکافاتم مکن ای شه مکافاتم</p>
<p>دلم پر گشت از مهری که بر چشمت از او مهری</p>
<p>اگر در پیش محرابم وگر کنج خراباتم</p>
<p>مولانا</p>
<br />
<p>شخص این وقت&zwnj;ها در خود فرو می&zwnj;رود. دیگر هیچ چیز از جهانِ بیرون نمی&zwnj;خواهد جز گوشه&zwnj;ای که در این سفر درونی برای یافتنِ مستحکم&zwnj;ترین هستة متراکم عاطفیِ درونش یاری&zwnj;اش دهد. نه تجربه&zwnj;ای واقعی و محسوس و نه روشنی بخشی&zwnj;هایی از جنس خیال هیچ یک به کارش نمی&zwnj;آیند. فقط می&zwnj;خواهد در جهانِ درون خود، با همه تضادها و درهم ریختگی&zwnj;هایش تنها باشد. شاید در لایه&zwnj;های وجوداش شرری از ناشناخته&zwnj;ای عظیم بیاید که این درد را آرام کند و به جهان واقع بازش گرداند. به دنبالِ شعله&zwnj;ای است میانِ لذت و سرخوردگی. معنایی درونی که بزرگوارانه به او حق بخشش دهد و به یادش آورد که آدمی است دیگر، وجودش به عیب سرشته است و راهی نیست جز پیش رفتن و پیش رفتن. وقتی می&zwnj;یابد اش، آن وقت است که تمام آن تصاویر متصل کنندة وجودش به مکان که واقعیتِ زیستنِ لحظات را سرشار می&zwnj;کنند، تمام آن خانه روشنان، آن خیالات روشن&zwnj;کنندة هستی بخش که نیروی خانه&zwnj;کردن به او می&zwnj;دهند باز جان می&zwnj;گیرند و خانه را جایی بودنی و ماندنی می&zwnj;کنند. از این روست که خانه اگر گوشه&zwnj;ای داشته باشد برای تنهایی، جایی که دروازه&zwnj;ای شود برای فرو رفتن در خود، اوقاتی همنشین خوشی برای درونِ سرگشتة ساکنش خواهد بود.</p>
<p>جاهای کوچک و ساده طبقة همکف که ساکنشان پا بر زمین بی&zwnj;نهایت دارد، با گوشه&zwnj;هایی گرد شده که به درون هدایت&zwnj;اش می&zwnj;کنند و اوقاتی از روز نوری در آن&zwnj;ها می&zwnj;تابد و حضور بودن در زیرِ آسمان را در آن تجربه مکانی یادآوری می&zwnj;کنند، یا پناه&zwnj;گاه&zwnj;هایی که در طبقة بالا هستند و صورت&zwnj;های خیالی بسیار زیر زمین را به آن&zwnj;ها راهی نیست، تجربة این سفر درونی را در خاطراتی نقش می&zwnj;کنند. جاهای ایمنی که کودکان به خوبی می&zwnj;شناسند وقتی که در زیر میز&zwnj;ها یا پاگرد پله&zwnj;ها بازی می&zwnj;کنند و مکان را با قد و قوارة خودشان و بازیشان اندازه می&zwnj;کنند. این گوشه&zwnj;های روشن، تاریکی و درد درون را پیش چشم می&zwnj;آورند. همانگونه که هستیم بی هیچ شعار و نمایشی خودِ خودمان را که بهتر از هر کس دیگر می&zwnj;شناسیم&zwnj;اش. یادمان می&zwnj;آورند که این عیب، این سرخوردگی، این انگشت ششم کوچکِ پای چپ که چنین مایة شرمساری است اگر نبود، آن وقت همه چیزمان برای دیگران گفتنی می&zwnj;شد. وقتی که هست رازی داریم ناگشوده در آن لابه لای زندگیِ هرروزه، رازی برای احساس نیاز به معنایی بزرگ تر و با خود نشستن. اتاق&zwnj;های کوچکِ کنار بهارخواب&zwnj;ها و پشتِ&zwnj;بام&zwnj;ها، کنج&zwnj;های بسته&zwnj;ترِ رو به قبلة اتاقِ مادربزرگ&zwnj;ها که از پنجرة چوبیشان چشم&zwnj;اندازی به حیاط دارند و بویی که از خاطرة گذشته بر آن&zwnj;ها مانده، با کوچکی&zwnj;ای که به امنیت همراه می&zwnj;کنند و سدی که بر خیالات پریشان می&zwnj;کشند، تجربة چنین محرابی را پدیدار می&zwnj;کنند: تجربة کشفِ کیفیتِ انزوا.</p>
<p>&laquo; گفتم: ببین عزیزم تو می&zwnj;توانی بگویی چرا از ابر خوشت می&zwnj;آید؟</p>
<p>گفت: خوب، برای این که زیباست، مثلا مرتب شکل عوض می&zwnj;کند.</p>
<p>گفتم نشد، دقیق نیست.</p>
<p>و دلم می&zwnj;خواست می&zwnj;توانستم بگویم: برای این که انگشت ششم دارد.</p>
<p>می&zwnj;گفت پس چرا ساکت شدی؟</p>
<p>می&zwnj;گفتم: برای این که یک چیز اضافی دارد، چیزی که اگر هم فکر کنی آهان تمام است، شکل نهاییش همین است، می&zwnj;فهمی که نیست، یا همین حالاست که شکل عوض می&zwnj;کند&raquo;.</p>
<p>بخشی از داستانِ کوتاه نمازخانة کوچک من / هوشنگ گلشیری</p>
</div>
</div>
<div>۱. &laquo;خانه روشنان&raquo; نام داستان کوتاه و خواندنی دیگری از هوشنگ گلشیری در کتاب نیمة تاریک ماه است که راویانش خیالات روشنی بخش خانه اند. از دوستان عزیزم داوود و آذر که آن را به من معرفی کردند بسیار ممنونم.</div>