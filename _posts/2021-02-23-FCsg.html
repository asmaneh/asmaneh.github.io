--- 
title: "جلسۀ مجازی دفاع از پایان‌نامۀ کارشناسی‌ارشد مطالعات معماری ایران|«اطلاعات معماری در اسناد مربوط به کاخ گلستان: اسناد ادارۀ سرایدارخانۀ سلطنتی در دورۀ پهلوی اول»" 
authors: asmaneh 
types: news 
tags: دفاع,کارشناسی ارشد,مطالعات معماری,اطلاعات,معماری,کاخ گلستان,سرایدارخانه‌ٔ سلطنتی,پهلوی اول,طاهره لاسجردی 
featured: false
featureImg: "/assets/img/posts/FCsg.jpg" 
slug: FCsg 
gallery: 
- image_path: "/assets/img/posts/FCsg.jpg" 
  title: "جلسۀ مجازی دفاع از پایان‌نامۀ کارشناسی‌ارشد مطالعات معماری ایران|«اطلاعات معماری در اسناد مربوط به کاخ گلستان: اسناد ادارۀ سرایدارخانۀ سلطنتی در دورۀ پهلوی اول»" 
 
excerpt: در این پژوهش، پس از قرائت و بازنویسی اسناد آنها را معرفی کردیم و با استخراج اطلاعات آنها و تفسیر و کشف نسبت‌های میان آنها، داده‌های همگون را در دسته‌هایی مشخص طبقه‌بندی کردیم و اقسام اطلاعات مندرج در این اسناد را نشان دادیم. در نهایت با تفسیر اطلاعات بدست‌آمده روایتی در حد استعداد اسناد از اطلاعات معماری مرتبط با قصر گلستان عرضه کردیم.  
--- 
<p>جلسۀ مجازی دفاع از پایان&zwnj;نامۀ کارشناسی&zwnj;ارشد مطالعات معماری ایران، دانشگاه شهید بهشتی</p>
<p>&laquo;اطلاعات معماری در اسناد مربوط به کاخ گلستان: اسناد ادارۀ سرایدارخانۀ سلطنتی در دورۀ پهلوی اول&raquo;| طاهره لاسجردی</p>
<p>استادان راهنما: دکتر هادی ندیمی، دکتر محمد غلامعلی فلاح</p>
<p>استاد مشاور: عمادالدین شیخ&zwnj;الحکمایی</p>
<p>داوران: دکتر زهرا اهری، دکتر مهرداد قیومی بیدهندی</p>
<p>زمان: چهار&zwnj;شنبه ۶ اسفند ۱۳۹۹، ساعت ۱۴ تا ۱۶&nbsp;</p>
<p>&nbsp;</p>
<p>سرایدارخانه در دورۀ قاجاریه مسئولیت ساختمان&zwnj;های دربار و اموال و اثاثیۀ سلطنتی را بر عهده داشت و ذیل فراشخانه و زیر نظر فراش&zwnj;باشی اداره می&zwnj;شد. در میانۀ این دوره نهادی مستقل و یکی از اجزای بیوتات سلطنتی محسوب و با نام سرایدارخانۀ مبارکه خوانده می&zwnj;شد. اولین اشاره&zwnj;ها به نهادی با نام &laquo;ادارۀ سرایدارخانۀ مبارکه&raquo; در اواخر دورۀ قاجاریه و در سال ۱۳۴۲ق دیده شده است که از تغییری در ساختار این نهاد خبر می&zwnj;دهد. در دورۀ پهلوی اول و با شکل&zwnj;گیری ادارۀ سرایدارخانۀ سلطنتی که صورت توسعه&zwnj;یافتۀ سرایدارخانۀ مبارکه بود، و همچنان ذیل عنوان بیوتات سلطنتی قرار داشت، تغییراتی در ادارۀ امور دربار و مجموعۀ قصر گلستان به وجود آمد. اسناد پژوهش حاضر که جملگی از اسناد بیوتات سلطنتی یا اسناد وزارت دربار&zwnj; پهلوی اول است، حاصل مکاتبات این اداره با نهادها و مقام&zwnj;های دولتی و در برخی موارد غیردولتی است.</p>
<p>مجموعۀ قصر گلستان که در دورۀ قاجاریه سکونتگاه دائمی شاه بود، تا نیمه&zwnj;های دورۀ پهلوی اول کارکرد خود را در مقام &laquo;دربار&raquo; حفظ کرد. حضور خاندان سلطنتی و برخی نهادهای دولتی از جمله هيئت وزراء و نیز برگزاری رویدادهای مختلف مرتبط با سلطنت و دربار در این مجموعه به عامل برای حفظ و نگهداری از آن بدل شد و این مسئولیت بر عهدۀ ادارۀ سرایدارخانۀ سلطنتی قرار داشت. از این رو، مکاتبات بسیاری ناظر بر ایفای این نقش ادارۀ سرایدارخانه تولید شده و بدست آمده است. اسناد یادشده حاوی اطلاعات معماری است و ساماندهی و بازخوانی و بازشناسی آنها می&zwnj;تواند در شناخت مجموعۀ قصر گلستان و سیر تحول آن و نیز آشنایی با زوایایی پنهان سازوکار معماری در دورۀ پهلوی اول راهگشا باشد.</p>
<p>جستجوی مراکز آرشیوی شهر تهران دستیابی به اسناد ادارۀ سرایدارخانۀ سلطنتی در دورۀ پهلوی اول را در سه مخزنِ مرکز آرشیو ملی ایران، مرکز اسناد کاخ ـ موزۀ گلستان و مرکز اسناد نهاد ریاست&zwnj;جمهوری محقق کرده است. در این پژوهش، پس از قرائت و بازنویسی اسناد آنها را معرفی کردیم و با استخراج اطلاعات آنها و تفسیر و کشف نسبت&zwnj;های میان آنها، داده&zwnj;های همگون را در دسته&zwnj;هایی مشخص طبقه&zwnj;بندی کردیم و اقسام اطلاعات مندرج در این اسناد را نشان دادیم. در نهایت با تفسیر اطلاعات بدست&zwnj;آمده روایتی در حد استعداد اسناد از اطلاعات معماری مرتبط با قصر گلستان عرضه کردیم.&nbsp;</p>
<p>&nbsp;</p>
<p>از این پیوند می&zwnj;توانید از طریق برنامۀ ادوبی کانکت به صورت مهمان در جلسه شرکت کنید:</p>
<p dir="ltr"><a href="http://194.225.24.96/defa-memari-4">http://194.225.24.96/defa-memari-4</a></p>