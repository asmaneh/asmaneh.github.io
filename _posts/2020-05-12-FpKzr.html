--- 
title: "نظری بر آثار و آرای مهرداد ایروانیان" 
authors: tahmasbi 
types: blog 
featured: false
featureImg: "/assets/img/posts/FpKzr.jfif" 
slug: FpKzr 
gallery: 
- image_path: "/assets/img/posts/FpKzr.jfif" 
  title: "نظری بر آثار و آرای مهرداد ایروانیان" 
- image_path: "/assets/img/posts/FpKzr-1.jfif" 
  title: "گالری نساجی" 
- image_path: "/assets/img/posts/FpKzr-2.jfif" 
  title: "مجموعه گردشگری سرزمین سبز" 
- image_path: "/assets/img/posts/FpKzr-3.jfif" 
  title: "بوستان خواجوی کرمانی" 
- image_path: "/assets/img/posts/FpKzr-4.jfif" 
  title: "مجموعه گردشگری سرزمین سبز" 
 
--- 
<p>مهرداد ایروانیان متولد ۱۳۳۶ در شیراز است و تحصیلاتش را در دانشگاه یو. اس. ال. امریکا به پایان رسانده. وی پس از بازگشت به ایران، در اواخر دهۀ شصت خورشیدی فعالیت خود را با برگزاری چند نمایشگاه معماری آغاز کرد و از ابتدای دهۀ هفتاد به فعالیت حرفه&zwnj;ای معماری پرداخته است. وی در مقاطع زمانی پراکنده&zwnj;ای با دانشگاه آزاد اسلامی نیز همکاری داشته و دروسی مانند &laquo;آشنایی با معماری معاصر&raquo; و &laquo;طراحی معماری&raquo; را ارائه داده است. تألیفات وی مستمر و منسجم نبوده و بیشتر به یادداشت&zwnj;های کوتاه، شرح مختصر آثار، و مصاحبۀ دیگران با وی محدود می&zwnj;شود. شیوۀ گفتار ایروانیان پیچیده و خواندنِ نثر وی، به علت استفادۀ بسیار از کلمات غریب و غیر فارسی و نیز جملات پراکنده، دشوار است. با اینکه آثارش انتقادات فراوانی را در پی داشته، هنوز هم از معماران بسیار مشهور شیراز به شمار می&zwnj;رود و کارفرمایان از نام او به مثابۀ اعتبار ساختمان خود استفاده می&zwnj;کنند.</p>
<p>ایروانیان گاهی به مناسبت ساخت اثری از وی، از دیدگاه&zwnj;هایش دربارۀ معماری می&zwnj;نویسد. تعداد این نوشته&zwnj;ها کم&zwnj;شمار و اغلب محدود به نشریاتی است که به معرفی آثار معماری مي&zwnj;پردازند. بخشی اندیشه&zwnj;ها و آرای وی را در میان مصاحبه&zwnj;هایی که نشریات با او می&zwnj;کنند، نیز می&zwnj;توان یافت. تشخیص خط فکری معمار بر اساس نوشته&zwnj;&zwnj;هایش دشوار می&zwnj;نماید که علت اصلی آن ناواضحی، گسستگی، و پیچیدگی برخی جملات و واژه&zwnj;ها است.</p>
<p>از گفته&zwnj;های وی چنین بر می&zwnj;&zwnj;آید که اعتقاد چندانی به ارتباط یا همبستگی میان پلان و حجم ندارد و طراحی عمودی را منطقی&zwnj;تر از طراحی افقی می&zwnj;داند. یکی از ویژگی&zwnj;هایی که ایروانیان مکرراً به وضعیت معماری امروز ایران نسبت می&zwnj;دهد، کم&zwnj;مایه یا بازاری بودنِ بسیاری از ساختمان&zwnj;ها است که با اصطلاح &laquo;کیچ&raquo; از آنها یاد می&zwnj;کند. از آنجا که وی در طراحی پروژه&zwnj;های مسکونی به سطوح سفید و &laquo;مونوکروم&raquo; گرایش پیدا کرده، در توصیف نما و حجم &laquo;خانۀ شماره ۱۴&raquo; اصطلاحات غریبی را چون &laquo;سطوح پارانوئید&raquo;، &laquo;مونوته&zwnj;ایسم سفید&raquo;، &laquo;اقتصاد بر افق&raquo;، و &laquo;اقتصاد سطوح&raquo; به کار برده است. همچنین هنگام صحبت در مورد یکی از ایده&zwnj;های خود در ساخت &laquo;رستوران هفت&zwnj;خوان&raquo; و &laquo;گالری تار و پود&raquo;، از علاقۀ ناخودآگاهش به گرایشی به نام &laquo;باستان&zwnj;شناسی صنعتی اولیه&raquo; می&zwnj;گوید. وی دربارۀ باغ&zwnj;سازی ایرانی و طراحی منظر او بر این عقیده است که نباید فقط بر محور اصلی و درختان بزرگ دو سوی آن تأکید کرد، بلکه می&zwnj;توان انبوهی از درختان کوچک&zwnj;تر را کنار یکدیگر قرار داد که آن را &laquo;حجم سبز&raquo; می&zwnj;نامد.</p>
<p>آثار معماری ایروانیان، از نظر مقیاس، به سه دستۀ فضای شهری، ساختمان&zwnj; منفرد، و مجموعه بنا تقسیم می&zwnj;شود. نخستین کارهای وی که به شهرتش انجامید، در مقیاس منظر شهری بود. &laquo;باغ بلند شیراز&raquo; در مجاورت بزرگراه شهید چمران، &laquo;بوستان خواجو&raquo; در کنار دروازه قرآن و آرامگاه خواجوی کرمانی، و &laquo;پیاده&zwnj;رو باغ صفا&raquo; همگی در آغاز دهۀ هفتاد ساخته شده&zwnj;اند. مهم&zwnj;ترین آثار معماری وی در آغاز دهۀ هشتاد خانه&zwnj;هایی است که طراحی و بر اجرای آن نظارت کرده. تاکنون مدارک &laquo;خانۀ شماره ۳&raquo;، &laquo;۱۰&raquo;، &laquo;۱۲&raquo;، و &laquo;۱۴&raquo; در نشریات منتشر شده است. در همین زمان طراحی و بازسازی چند ساختمان اداری با کارفرمایان دولتی و خصوصی نیز به او سپرده شد که معروفترین آنها &laquo;ساختمان اداری شرکت گاز&raquo;، &laquo;اتاق بازرگانی شیراز&raquo;، &laquo;ساختمان اداری قطار شهری شیراز&raquo;، &laquo;گالری نساجی (موزۀ تار و پود)&raquo;، و &laquo;ساختمان اداری شرکت سین&raquo; است. فعالیت&zwnj;های وی در اواخر دهۀ هشتاد و اوایل دهۀ نود بیشتر به طراحی مجموعه&zwnj;های تفریحی و گردشگری معطوف شده که &laquo;باغ نگارستان&raquo;، &laquo;مجموعه رستوران&zwnj;های هفت&zwnj;خوان&raquo;، &laquo;رستوران باغ راز&raquo;، و &laquo;مجموعه تفریحی گردشگری سرزمین سبز&raquo; از آن جمله&zwnj;اند. این معمار چند پروژۀ طراحی دیگر نیز دارد که وضعیت ساخت آنها مبهم باقی مانده است، مانند &laquo;پارک صدرا&raquo; و &laquo;طرح توسعۀ مجموعۀ حافظیه&raquo;. &nbsp;در ادامه، چند اثر مهم وی را مفصل&zwnj;تر بررسی خواهیم کرد.</p>
<p>مهرداد ایروانیان با نخستین اثرش، &laquo;باغ بلند&raquo;، در آغاز دهۀ هفتاد به شهرت رسید. این بوستان به طول تقریبی سه کیلومتر در حاشیۀ بزرگراه شهید چمران، موازی با رودخانۀ خشک در سوی مقابل، برپا شده است. این اثر، به علت شکل خطی و باریک آن، بیشتر بر گذر تاکید دارد تا سکون. وی برای دست یافتن به این مقصود، مسیر را به چند منزل تقسیم کرده و عناصری مصنوع را برای آن طراحی کرده است. این کار با تغییر مصالح در کف و جداره&zwnj;ها، کولاژهای همگون و ناهمگون، و عناصر مجسمه&zwnj;وار صورت گرفته است.</p>
<p>اثر دیگر معمار در مهم&zwnj;ترین جای شهر، یعنی دروازه قرآن، قرار گرفته و به علت وجودِ آرامگاه خواجوی کرمانی در آن، به &laquo;بوستان خواجو&raquo; شهرت یافته است. بخش غربی که چسبیده به دروازه قرآن است و آرامگاه را در بر گرفته، جداره&zwnj;سازی مفصلی دارد و به صورت لایه لایه از سنگ تراش&zwnj;خورده ساخته شده است. فضاهای اصلی مجموعه شامل چند مهتابی است که با پلکان&zwnj;هایی به یکدیگر متصل می&zwnj;شوند. به نظر می&zwnj;رسد که معمار قصد داشته است حال و هوای معماری باستانی فارس را در این بوستان به نمایش گذارد. در ضلع شرقی و آن&zwnj;سوی خیابان، محوطه&zwnj;سازی به صورت سکوهایی پلکانی است که در کنار آبنمایی قرار گرفته. بالای آن هفت طاق دوازه&zwnj;مانند پیاپی دیده می&zwnj;&zwnj;شود که گشودگی&zwnj;شان هم&zwnj;جهت با دروازه قرآن است.</p>
<p>شهرت ایرونیان در طراحی تک&zwnj;بناها با ساخت &laquo;خانۀ شمارۀ ۳&raquo; آغاز شد. شاخص&zwnj;ترین ویژگی خانه استفاده از مصالح و عناصری است که با یکدیگر نه ترکیب، بلکه مونتاژ شده&zwnj;اند. یعنی هر کدام دارای ویژگی مستقلی&zwnj;اند و بدون آنکه الزاماً تناسبی با هم داشته باشند، کنار یکدیگر قرار گرفته&zwnj;اند. افزون بر این، کاربرد برخی عناصر در اینجا غریب می&zwnj;نماید مانند حضور تنۀ درخت و لولۀ فلزی و درِ زنگ&zwnj;زدۀ خودرو در جدارۀ بیرونی بنا. مصالح نما نیز متنوع&zwnj;اند و طیف متنوعی از مصالح طبیعی مانند سنگ و چوب تا مواد مصنوعی چون فلز و شیشه و بتن نمایان را در بر می&zwnj;گیرد.</p>
<p>نخستین بنای اداری مشهور این معمار &laquo;ساختمان شرکت گاز&raquo; در شیراز است. در اینجا نیز به نظر می&zwnj;رسد که هدف اصلی یک نماسازیِ نه&zwnj;چندان متعارف باشد. مصالح اصلی نما ورق و پروفیل فلزی و شیشه است که لوله&zwnj;های فلزی براق در میان آنها در حرکت&zwnj;اند. حجم بنا چندان پیچیده نیست و مکعبی است که بخش&zwnj;های از آن جدا شده. فضاهای پروژه مستطیلی&zwnj;شکل&zwnj; و به صورت خطی کنار یکدیگر قرار گرفته&zwnj;اند. حضور ورق و لوله&zwnj;های فلزی در فضای داخلی نیز پررنگ است. یک نمازخانۀ تقریباً مثلثی&zwnj;شکل نیز در کنار ساختمان اصلی و با فاصله از آن دیده می&zwnj;شود که شیوه طراحی و مصالح نمای آن دارای الگویی تقریباً مشابه است.</p>
<p>در نگاه نخست شاید به نظر برسد که شیوۀ بیشترِ کارهای ایروانیان به سوی ساختارشکنی گرایش دارد، اما با بررسی دقیق&zwnj;تر مشخص می&zwnj;شود که هر چند معمار دوست دارد از قالب&zwnj;های معمول ساخت و ساز پیروی نکند، این ساختارشکنی به روش&zwnj;های استفاده از مصالح و عناصری در نما محدود می&zwnj;شود. یکی از نقدهایی که به وی وارد شده این است که تلاشی که در ساخت نما و گاهی حجم دیده می&zwnj;شود، در طراحی پلان به چشم نمی&zwnj;خورد. نکتۀ دیگر اینکه در شیوۀ کار ایروانیان در این بیش از دو دهه تغییراتی ایجاد و گرایش به فناوری پیشرفته در کارهای متأخر جایگزین طبیعت در کارهای نخست شده است. در برخی آثار وی علاقه به مصالح و صورت&zwnj;های بومی نیز دیده می&zwnj;شود مانند کاربرد آجر و سنگ لاشه و طاق و قوس که معمولاً در کارهایی به چشم می&zwnj;خورد که منظر شهری مهمی داشته&zwnj;اند. از دیگر ویژگی&zwnj;ها می&zwnj;توان به استفاده از مصالح به شکل خام و پرداخت&zwnj;نشده اشاره کرد، مانند بتن نمایان، ورق&zwnj;ها و میلگردهای فولادی رنگ نخورده و حتی زنگ زده، و چوب&zwnj;های خام. نکتۀ پایانی آن&zwnj;که ایروانیان معماری است متکی به تجربه، یعنی به نظر می&zwnj;رسد که در هر کاری به دنبال آزمایش مسائلی در طراحی و ساخت است و در پروسۀ اجرا مصالح و روش&zwnj;هایی را می&zwnj;آزماید که ممکن است از آغاز پیش&zwnj;بینی نکرده باشد.</p>