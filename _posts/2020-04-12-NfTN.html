--- 
title: "آن مکان مقدس" 
authors: tohidi 
types: blog 
featured: false
slug: NfTN 
--- 
<div>
<div>
<p style="padding-right: 80px;">در کتابی با عنوان&nbsp;<em>بگذار بگویم کجا بوده&zwnj;ام</em>&nbsp;[۱]، نسرین رحیمیه روایتی از خانۀ دوران کودکی&zwnj;اش در انزلی نوشته است. من بخشی از این روایت را که به توصیف خانه و تغییرات آن طی دو نسل می&zwnj;پردازد، ترجمه کرده&zwnj;ام. عنوان روایت &laquo;بهبود&raquo; است؛ اما چون من بخش&zwnj;هایی را که به عنوان اصلی معنا می&zwnj;بخشد در این ترجمه نیاورده&zwnj;ام، نام دیگری بر آن گذاشتم.</p>
<p>خانه&zwnj;مان خالی است. بعد از مرگ پدرم، مادرم از پس نگهداری&zwnj;اش برنیامد و خانه را فروخت. در آخرین سفرم به انزلی هروقت از کنار خانۀ قدیمی می&zwnj;گذشتم، انگار کسی قلبم را نیشگون می&zwnj;گرفت. شیشۀ بعضی از پنجره&zwnj;ها شکسته بود؛ بقیه&zwnj;شان باز بودند و تاب می&zwnj;خوردند. یاد سال&zwnj;های دور افتادم. با هر نشانه&zwnj;ای از بارش شدید باران، نگران می&zwnj;شدم که نکند پنجره&zwnj;ای باز باشد؛ نکند باران&zwnj;های سیل&zwnj;آسای انزلی چارچوب خراطی&zwnj;شدۀ پنجره&zwnj;ها را پوسیده کند؛ آخر هیچ استادکاری نمی&zwnj;توانست جایگزینشان کند.</p>
<p>دلم می&zwnj;خواست کلید خانه را داشتم. می&zwnj;رفتم داخلش، پنجره&zwnj;ها را می&zwnj;بستم، آسیب&zwnj;دیدگی&zwnj;هایش را مرمت می&zwnj;کردم و دوباره آنجا را مال خودمان می&zwnj;کردم. در سفر قبلْ خانه را از نزدیک دیده بودم. یک مدرسۀ دخترانه در آن مستقر بود و مالک جدید اجازه داد تعدادی از راهروها و اتاق&zwnj;ها را ببینم و من از هرجایی که اجازه داشتم به آن وارد شوم، عکس گرفتم. اما راستش، عکس&zwnj;ها خیلی دلگیرند؛ روح خانه را ثبت نکرده&zwnj;اند، خانه&zwnj;ای که زمانی سرشار از زندگی بود.</p>
<p>پدربزرگم یک تاجر متمول بود؛ از آن حاجی&zwnj;های قدیمی. خانه را در دهۀ دوم قرن بیستم ساخته بود؛ یعنی همان سالی که پدرم متولد شد. درواقع پدرم در آن خانه به دنیا آمد و همۀ عمرش هم در همانجا زندگی کرد. به استثنای آن چندسالی که در دانشگاه تهران درس می&zwnj;خواند تا دندانپزشک شود و آن یک سالی که در بلوچستان سرباز بود. برخلاف هم&zwnj;طرازهایش که در تهران مطب باز کردند و از قرار معلوم آینده&zwnj;شان را ساختند، پدرم به خانه بازگشت. می&zwnj;دانید، یک روز که در حیاط خانه بازی می&zwnj;کردم، فهمیدم مُقَدَر بود که پدرم عمرش را در خانۀ پدری سپری کند. نام مستعارش را کشف کردم که ناشیانه حک شده بود و زیر رنگ تازۀ دیوار خودنمایی می&zwnj;کرد: عسکر. لایه&zwnj;های رنگ نتوانسته بود آن کتیبۀ مقدر را بپوشاند. شاید پدرم خودش آن را نوشته بود؛ کسی که از آن خانۀ پر از احساسْ جدایی&zwnj;ناپذیر بود.</p>
<p>خانه&zwnj;ای دو مرتبه و یو-شکل بود. هر طبقه&zwnj;اش یک اتاق میانی داشت که از آن پنج در به سه اتاق اطراف باز می&zwnj;شد. یک راهرو هم در جبهۀ غربی داشت که معمولاً انبار بود. دو اتاق دیگر هم در کنج&zwnj;های شمالی، رو به دریای خزر بود که با دری به اتاق&zwnj;های مجاورِ اتاق مرکزی متصل می&zwnj;&zwnj;شد. مادرمان دوست داشت معماری خانه را مسخره کند. یاد قسمتی از یک رمان روس می&zwnj;افتاد که طرح خانه&zwnj;ای شبیه به این را به تصویر می&zwnj;کشید و بیهودگی&zwnj;اش را دست می&zwnj;انداخت. می&zwnj;گفت این خانۀ پر از در با آن اتاق مرکزی او را یاد طواف یک حرم مقدس می&zwnj;اندازد. کنار خانه&zwnj;مان یک مسجد هم بود که وقتی صدای اذانش می&zwnj;آمد، به تصویر ذهنی مادرم قوت می&zwnj;بخشید. یادم است وقتی مسجد صاحب بلندگو شد و صدای اذان را به سمت شمال-که سمت خانۀ ما بود- پخش می&zwnj;کرد، ما از صدای بلند و نگاه&zwnj;های کنجکاو زنانی که از پنجرۀ گوشواره&zwnj;های مسجد نگاه می&zwnj;کردند، به آن مکان مقدس پناه می&zwnj;بردیم و درها را می&zwnj;بستیم.</p>
<p>پدرم بعد از مرگ پدرش سهم خواهر و برادرهایش را خرید، مالک انحصاری خانه شد و آن را به مرور بازسازی کرد. در طبقۀ بالا اتاق رو به جنوب مهمانخانۀ ما بود و دیواری مشترک با ناهارخوری داشت. دیوار را برداشت تا فضا دلبازتر شود. وسط خانه هم یک بخاری هیزمی مفصل بود که هیچکس بلد نبود سازۀ داخلی&zwnj;اش را تعمیر کند. آن را هم برداشتند. چندتا از مبلمان قدیمی را هم گذاشتند بیرون. میز ناهارخوری چوبی سنگینمان با آن پایه&zwnj;های منحنی خراطی&zwnj;شده&zwnj;اش را با یک میز مدرن ساده عوض کردند. از صدقۀ سر تولید انبوه ملی صندلی&zwnj;های ناهارخوری همیشه مستعد جیرجیر و بعضاً ازجادررفتن بود.</p>
<p>جبهۀ جنوبی خانه- که می&zwnj;شد داخلِ یو- ایوان&zwnj;های شیشه&zwnj;بند سرتاسری در هر دو طبقه داشت. ایوان&zwnj;ها به حیاطی مشرف بود که قدیم&zwnj;ها وسطش یک حوض کم&zwnj;عمق داشت؛ عضو ثابت خانه&zwnj;های ایرانی. یک بار زلزله&zwnj;ای آمد و یک طرف حوض ترک بزرگی برداشت. همین ترک باعث شد پدرم گفت حوض را خراب کنند و سر جایش یک جفت تاب گذاشتند. من شیفتۀ تاب&zwnj;ها بودم. تاب&zwnj;ها رو به باغچه&zwnj;ای بود که دور از شکاف گربه&zwnj;روهای دوطرف طبقۀ پایین قرار داشت. بهارها گربه&zwnj;روها می&zwnj;شد خانۀ گربه&zwnj;های باردار و محل وضع حملشان.</p>
<p>من و خواهرم به گربه&zwnj;های باردار غذا می&zwnj;دادیم و با نفس&zwnj;های حبس در سینه هربار منتظر می&zwnj;ماندیم تا یک روز با توله&zwnj;های بازی&zwnj;گوششان پیدا شوند. بعضی&zwnj;هایشان به این نتیجه می&zwnj;رسیدند که خانه&zwnj;مان اقامتگاه دائمی&zwnj;شان شود. همین شد یک بار همزمان چهارده گربه در حیاط داشتیم. ما هم به آنها نام&zwnj;های سلطنتی و القاب محترمانه اعطا می&zwnj;کردیم. عزیزترین گربۀ خانه کامران&zwnj;میرزا بود که برای درمان عفونتش باید آنتی&zwnj;بیوتیک می&zwnj;خورد. آنتی&zwnj;بیوتیک را با خاویار مخلوط می&zwnj;کردیم تا مزه&zwnj;اش عوض شود. او از قانون ماندنِ گربه&zwnj;ها در حیاط هم معاف شده بود. سال&zwnj;ها بعد از مرگ کامران&zwnj;میرزا در انتهای دو سمت ایوان شیشه&zwnj;بند دو در نصب کردیم تا مانع سرک&zwnj;کشیدن گربه&zwnj;ها در خانه شود.</p>
<p>پنجره&zwnj;های بی&zwnj;شمار ایوان شیشه&zwnj;بند از بالا تا سقف بلند ادامه پیدا می&zwnj;کرد و پایینش به تارمی&zwnj;های چوبی می&zwnj;رسید که در طرح&zwnj;هایی مشابه قاب پنجره&zwnj;ها و بارش&zwnj;بندها خراطی شده بود. اتاق&zwnj;های رو به شمال و شرق همگی پنجره&zwnj;های بیرون&zwnj;نشسته داشت. من ساعت&zwnj;ها آنجا می&zwnj;نشستم و به گفتگوهای عابران گوش می&zwnj;دادم. پنجره&zwnj;های طبقۀ پایین حفاظ&zwnj;هایی از میلۀ فرفوژه با طرح مشبک لوزی داشت. نرده&zwnj;های پلۀ منتهی به طبقۀ بالا هم از همان میله&zwnj;ها بود.</p>
<p>پنجره&zwnj;های طبقۀ بالا حفاظ نداشت و به این کار می&zwnj;آمد که سرک بکشیم و ببینیم چه کسی زنگ در را می&zwnj;زند. مدت کوتاهی قسمتی از طبقۀ بالا به مطب پدرم اختصاص داشت. مریض&zwnj;هایش از در پشتیِ واقع در گوشۀ شمال غربی خانه استفاده می&zwnj;کردند که پله&zwnj;ای آن را به راهرویی به موازات دیوار غربی در طبقۀ بالا می&zwnj;رساند. از قرار معلوم عادت ما به خم&zwnj;شدن از پنجره&zwnj;های طبقۀ بالا و وراندازکردن آدم&zwnj;های پشت در به زمانی برمی&zwnj;گشت که مطب پدرم در خانه بود؛ وقتی بیماران مستأصل مانعی نمی&zwnj;دیدند که در هر ساعتی از شب سری به دندانپزشکشان بزنند. نوجوان که بودم یک آیفون در خانه نصب کردیم که ما را از پایین&zwnj;رفتن از بیست پله یا بیشتر، برای بازکردن در نجات داد.</p>
<p>پدربزرگ و مادربزرگم با ده اولاد در طبقۀ پایین زندگی می&zwnj;کردند و طبقۀ بالا را برای مهمان نگه می&zwnj;داشتند. من که به دنیا آمدم هردویشان مرده بودند. از ده خواهر و برادر فقط سه&zwnj;تایشان مجرد بودند. بقیه به شهرها یا خانه&zwnj;های دیگر کوچ کرده بودند و من و پدر و مادر و خواهرم در طبقۀ بالای خانۀ قدیمی زندگی می&zwnj;کردیم؛ سه عمۀ مجردم هم در طبقۀ پایین. بسته به نیاز خانواده، خانه قابلیت بزرگ و کوچک&zwnj;شدن داشت و گنجینۀ داستان&zwnj;های همۀ خانواده بود؛ حتی اگر خارج از دیوارهایش رخ می&zwnj;داد.</p>
<p>خانوادۀ پدرم انگار برای هر دوره&zwnj;ای از تاریخ یک قصۀ جالب داشتند. وقتی رضاشاه همۀ نمایش&zwnj;های مذهبی در رابطه با امام حسین را ممنوع کرد، پدربزرگ و مادربزرگ متدین من یک مرد روحانی استخدام کردند تا به خانه بیاید. می&zwnj;خواستند سوگواری مذهبی سنتی&zwnj;شان را به جا بیاورند و برای اینکه دعاهای ممنوعه در بیرون از خانه شنیده نشود، مادبزرگم روحانی را در اتاق مرکزی می&zwnj;نشاند و می&zwnj;گفت همۀ درها را ببندند.</p>
</div>
</div>
<div dir="ltr">1. Rahimieh, Nasrin. &ldquo;Recovery&rdquo;. In&nbsp;<em>Let me tell you where I&rsquo;ve Been</em>. Persis M. Karim&nbsp;(ed). Fayetteville: The University of Arkansas Press, in association with the Iran Herirage Foundation, 2006. pp. 117-128.</div>