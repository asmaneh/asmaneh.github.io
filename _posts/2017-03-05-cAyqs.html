--- 
title: "پرسه در مطبوعات قدیم؛ کشمکش میان مردم و معماران" 
authors: pouresmaiel 
types: blog 
tags: مریم پور‌اسماعیل,مطبوعات,روزنامه,معماران,مردم,مردم و معماران,قاجاریه,آسمانه,تاریخ معماری,تاریخ مطبوعات,مطالعات معماری ایران,پهلوی 
featured: false
slug: cAyqs 
excerpt: "با خواندن مقالهٔ «مسجد جدید قم؛ آبروی معماری قرن اخیر» که در شمارهٔ سوم مجلهٔ علم و زندگی، سال 1338 به چاپ رسیده است و در بخش «معماری در مطبوعات قدیم»، شماره‌های نُه و ده، در کانال آسمانه منتشر شده است، دو پرسش مطرح می‌شود؛ یکی اینکه، خشم نویسندهٔ مقاله متوجه کدام ویژگی معماری مدرن است؛ دیگر اینکه، چه چیز سبب شده است که او مسجد اعظم قم را آبروی معماری در یک قرن بداند. " 
--- 
<div>
<div>
<p style="text-align: justify;">با خواندن مقالهٔ &laquo;مسجد جدید قم؛ آبروی معماری قرن اخیر&raquo; که در شمارهٔ سوم مجلهٔ علم و زندگی، سال 1338 به چاپ رسیده است و در بخش &laquo;معماری در مطبوعات قدیم&raquo;، شماره&zwnj;های نُه و ده، در کانال آسمانه منتشر شده است، دو پرسش مطرح می&zwnj;شود؛ یکی اینکه، خشم نویسندهٔ مقاله متوجه کدام ویژگی معماری مدرن است؛ دیگر اینکه، چه چیز سبب شده است که او مسجد اعظم قم را آبروی معماری در یک قرن بداند. برای آنکه به راه درستی رفته باشیم، ناچاریم در ابتدا بپذیریم که نویسندهٔ مقاله، آن&zwnj;گونه که در مجله آمده، یک بینندهٔ معمولی&nbsp; و غیر متخصص است. پرسش اول؛ چه چیز سبب شده که او این&zwnj;چنین، نسبت به هر آنچه از مصادیق معماری مدرن در ایران، دچار خشم و انزجار شود؟ پاسخ این پرسش را کم و بیش در مطلبی که دربارهٔ لوکوربوزیه و معماری&zwnj;اش، در شمارهٔ 39 مجلهٔ کتاب هفته به چاپ رسیده است می&zwnj;توان دید: &laquo;[...] ساختمان&zwnj;های دور از ذهنِ او ذهن مردم را به خشم و هیجان آورده، به آنها تجاوز کرده و یا آنها را رنجانیده (است).&raquo; به نظر می&zwnj;رسد که معماری مدرن، در زادگاه خود نیز، چنین احساس خشم، تعرض و رنجش را ایجاد کرده است؛ با اینکه مدرنیته در غرب، در پیِ یک سلسله دگرگونی&zwnj;های علمی، مذهبی، فرهنگی و اجتماعی در بازه&zwnj;ای چند صد ساله، دست&zwnj;کم از دورهٔ روشنگری به وجود آمد. حال این پرسش پیش می&zwnj;آید: چرا احساس تجاوز و تعرّض؟ احساس تعرّض هنگامی به وجود می&zwnj;آید که شخص حقوق خود را پایمال شده می&zwnj;بیند یا به عبارتی، در چیزی برای خود حقّی قائل است که آن حق را مورد تعرض و تجاوز دیگری می&zwnj;بیند. تصویری دیگر از واکنش مردم در برابر معماری مدرن را در صحبت&zwnj;&zwnj;های برخی معمارانِ مدرن می&zwnj;توان دید؛ هوشنگ سیحون در سمینار بررسی شهر تهران در سال 1341، که در مجلهٔ کیهان هفته شماره 57 به چاپ رسیده است می&zwnj;گوید: &laquo;صاحب&zwnj;کاران و بلکه اکثریت ملّت ما چون خود را صاحب&zwnj;نظر می&zwnj;دانند، به انواع وسائل، دخالت&zwnj;های ناروا در اثر معماری می&zwnj;کنند&raquo;. در شمارهٔ اول مجلهٔ آرشیتکت نیز که در سال 1325 به چاپ رسید، از زبان مدیر مجله، وارتان هوانسیان آمده است: &laquo;این انجمن چنانچه گفته شد، جز احیای فن معماری و شهرسازیِ کشور، هدف و مقصودی ندارد و امیدوار است بتواند با انتشارات و مبارزات خود، در افکار عمومی مؤثر افتد؛ تا شاید در کشوری که همه کس خود را در فنون معماری و ساختمان، ماهر و از مراجعه به متخصص بی&zwnj;نیاز می&zwnj;دانند، دوباره، فن و هنرْ رونقِ دیرینهٔ خود را بازیابد و قدر هنرور و صنعتگر را بشناسند و کارها را به کاردان بسپارند.&raquo; باری، پس در سال&zwnj;های ورود معماری مدرن به ایران، مردم به طور گسترده و به اطوار گوناگون، در برابر آن واکنش نشان داده&zwnj;اند؛ چه با خشم و انزجار و چه با اظهار نظر و دخالت در کار ساخت و ساز. چرا چنین بوده است؟ چرا مردم در ساخت و ساز، برای خود حقوقی قائل بوده&zwnj;اند؟ پاسخ را باید در دورهٔ پیش از مدرن، در وضعیت معمار، معماری و نسبت مردم با این دو جستجو کرد؛ معماری در دورهٔ پیش از مدرن، پیشه&zwnj;ای بوده است چون پیشه&zwnj;های دیگر؛ در عین اینکه ظرایف و دقایق آن در حیطهٔ تخصص خودِ هنرمند یا صنعتگر بوده است، مردم، کم و بیش، درکی کلی و ملموس از آن داشته&zwnj;اند؛ هر کس می&zwnj;توانسته با آموزش نزد استادکار، پیشه را بیاموزد و با ممارست و پشتکار، استعداد و گاهی نبوغ، به مدارج استادی نائل شود؛ با آنکه در صنایع مرتبط با معماری، گاهی مقیاسِ کار، برون شهری بوده است &ndash; یعنی برای مثال، ممکن بود که استاد ارسی&zwnj;ساز یا کاشی&zwnj;کار را از شهری به شهر دیگر برای کار ببرند &ndash; اما در مجموع، معماری مقیاسی محلی داشته است؛ معمارْ فردی شبیه به مردم، با همان طرز زندگی، همان ظاهر و همان سرنوشت بوده است؛ به علاوه، مردم به عنوان بهره&zwnj;بردار از معماری، اغلب با کارهای ابتدایی بنّایی و نگهداری از بنا آشنا بوده&zwnj;اند و در دورهٔ بهره&zwnj;بردای، خود بسیاری از کارهای تعمیر و نگهداری را به دست می&zwnj;گرفتند؛ به نظر می&zwnj;رسد که اینها و بسیاری مسائل دیگر که مطرح کردن آنها در این فرصت نمی&zwnj;گنجد، سبب شد که مردمْ در معماری برای خود حقّی قائل شوند و آن را در حیطهٔ حقوق مسلّم خود بدانند؛ مدرنیسمْ این حقوق را از مردم سلب کرد و کار معماری را در مقیاسی ملّی به دست افرادی داد که در دیدهٔ مردم، افرادی &laquo;غیر خودی&raquo; بودند. پیشرفت فنون ساخت و تخصصی&zwnj;شدنِ هر چه بیشترِ علوم، فاصلهٔ میان مردم و معماران را روز به روز بیشتر کرد.</p>
<br />
<p style="text-align: justify;">از زاویهٔ دیگر،&nbsp; به نظر می&zwnj;رسد که بداعتِ شکل، فرم، سبک و سیاقِ معماری مدرن در ایران، چیزی است که سبب شده است تا نویسندهٔ مقالهٔ مسجد جدید قم، ضمن ابراز خشم از معماری مدرن، مسجد اعظم را آبروی معماری قرن اخیر بداند. بداعتْ آن&zwnj;گونه که در کتاب زیبایی&zwnj;شناسی در معماری آمده است، تا آنجا قابل درک خواهد بود که در ارتباط با اطلاعات گذشته باشد (گروتر، 1383: ص 8)؛ در غیر این صورت، اثری با صد در صد بداعت، همان&zwnj;قدر از نظری اطلاعاتی بی&zwnj;ارزش است که یک اثر فاقد بداعت. بداعتِ متکی بر اطلاعات گذشته را شاید بتوان با مفهوم &laquo;صمیمیت&raquo; در اثر برابر دانست؛ چیزی که لئو تولستوی در کتاب هنر چیست؟ مطرح می&zwnj;کند: &laquo;صمیمت در میان شرایط سه&zwnj;گانه مهم&zwnj;ترین شرط است؛ این شرط همیشه در هنر ملّی موجود است و به همین دلیل است که هنر ملّی اثری چنان نیرومند دارد؛ ولی در هنر ما که تعلق به طبقات عالیه دارد و هنرمندان آن را برای مقاصد شخصی و خودخواهانه و یا بیهودهٔ خویش پیاپی می&zwnj;سازند و بیرون می&zwnj;دهند، تقریباً همیشه مفقود است. (تولستوی، 1364: ص 169). مسجد اعظم قم در نظر بیننده، دارای آن میزان صمیمیت است و علی&zwnj;رغم اشکالاتی که در مقالهٔ &laquo;دربارهٔ مقالهٔ مسجد جدید قم&raquo;، در شمارهٔ پنج مجله، مطرح می&zwnj;شود، برای بینندهٔ عادی، در ادامهٔ تاریخ تطور معماری بوده است و میزان بداعت آن، به اندازه&zwnj;ای بوده است که در بیننده احساس بیگانگی ایجاد نمی&zwnj;کرده است؛ گرچه، بسیاری از اشکالات فرمی و فنی آن، حتی از دید مخاطب عادی پنهان نمانده است. اینْ فقط یک راهِ پاسخ به پرسش&zwnj;هایی است که مطرح شد؛ می&zwnj;توان از زوایای گوناگون به مسئله نگاه کرد، پرسش مطرح کرد و پاسخ گفت. شاید، شرطِ نزدیک شدن به حقیقت، طرح پرسش و کوشش برای رسیدن به پاسخ باشد.</p>
<br />
<p style="text-align: justify;">مآخذ:</p>
<br />
<p style="text-align: justify;">کتاب&zwnj;ها</p>
<br />
<p style="text-align: justify;">یورگ گروتر، زیبایی&zwnj;شناسی در معماری، ترجمهٔ جهانشاه پاکزاد و عبدالرضا همایون، تهران، انتشارات دانشگاه بهشتی، 1383.</p>
<br />
<p style="text-align: justify;">لئو تولستوی، هنر چیست؟، ترجمهٔ کاوه دهگان، تهران، انتشارات امیرکبیر، 1364.</p>
<br />
<p style="text-align: justify;">مجلات</p>
<br />
<p style="text-align: justify;">مجلهٔ علم و زندگی، شماره&zwnj;های سه و پنج، سال 1338.</p>
<br />
<p style="text-align: justify;">کیهان هفته، شماره 57، 25 آذر 1341.</p>
<br />
<p style="text-align: justify;">مجلهٔ آرشیتکت، شمارهٔ 1، مرداد و شهریور 1325.</p>
<p style="text-align: justify;">&nbsp;</p>
</div>
</div>