--- 
title: "روایتِ روایتِ ششم : در آستانۀ دوستی" 
authors: tabatabaei 
types: blog 
featured: false
slug: yUmmx 
--- 
<p>با صدایی گرم و کلماتی شمرده مثل گوینده&zwnj;های قدیمی رادیو، صحبتش را شروع کرد تا من صدایش را ضبط کنم: علی&zwnj;جان سلام، من ترانه یلدا هستم و می&zwnj;خواهم برایت از دو خانه بگویم. یکی خانه&zwnj;ای که امروز در خیابان سی&zwnj;تیر دارم و روزهاییست که در آن ساکنم و دیگری خانة پدری&zwnj;ام در تجریش که سال&zwnj;ها پیش در آن زندگی می&zwnj;کردم و امروز دیگر چیزی جز خاطراتش از آن باقی نیست.</p>
<p>خواستم که اول از خانۀ تجریش بگوید و اشتیاق بیشتری نسبت به آن نشان دادم تا بداند که برای من هم آن خاطرات مهم&zwnj;تر است و از آنـجا که خودش معمار بود، کاغذی در اختیارش گذاشتم که هرچه می&zwnj;خواهد را ترسیم کند. با مهربانی بسیار در پلانی ساده و سریع جاهای مختلف خانه را کشید و از ماجراهایی که در آن&zwnj;ها اتفاق افتاده بود برایم گفت. از طبقه پایین و بالا و اتاق افراد مختلف که گذشت صحبت رسید به ایوانی ستون&zwnj;دار و رو به حیاط. جایی که خاطرات زیادی از آن داشت و موقع کشیدن هم با جزییات کمی بیشتر نسبت به بقیه جاها ترسیم&zwnj;اش کرد و گفت : &laquo; خیلی وقت&zwnj;ها خانه شلوغ و پر از مهمان بود و ما کوچکترها در ایوان می نشستیم. روزهایی را به یاد دارم که صدای آواز آقای بنان از داخل خانه می&zwnj;آمد، مهمان&zwnj;ها دور تا دور نشسته بودند و من در ایوان کوتاه رو به حیاط سبزمان، بی خیال و سرخوش لم می&zwnj;دادم&raquo;.</p>
<p>پنجره&zwnj;ها و ایوان&zwnj;ها دو شکل متفاوت اتصال خانه با دنیای بیرون را رقم می&zwnj;زنند. پنجره مرزی است که ساکن را درون نگه می&zwnj;دارد و بیرون را فقط به پیش چشم&zwnj;اش می&zwnj;آورد. اما حکایت ایوان فرق دارد. ایوان جهان بیرون و درون را به هم می&zwnj;آمیزد. ساکن را با شجاعت بیشتری به مواجه با بیرون می&zwnj;برد. پنجره&zwnj;های قدی تمام شیشه&zwnj;&zwnj;ای که در خانه&zwnj;های نسل بعد از این ساخته شد هم به ترتیبی دیگر چنین می&zwnj;کردند. البته وقتی به حیاطی مستقل باز می&zwnj;شد. اما ایوان با بیرون از خانه بودن&zwnj;اش، با هوا و صدای بیرون ، نه داخل است و نه خارج، گوشه&zwnj;ای است برای تکیه دادن به خانه. منزلگاهی است برای آغاز سفر.</p>
<p>کارلوس کاستاندا انسان شناس آمریکایی که برای یادگیری عرفان سرخپوستی پیش دن خوان، آموزگار پیر می&zwnj;رود ماجرایی از اولین شرط او برای پذیرفتنش به عنوان شاگرد و شروع تعلیمات نقل می&zwnj;کند. شبی دن خوان به پیش او می&zwnj;آید و می&zwnj;گوید تا صبح فرصت دارد که مثل خودش که همیشه در جایی مشخص می&zwnj;نشیند او هم جایش را در ایوان خانه بیابد. می&zwnj;گوید او این جا را می&zwnj;شناسد و کاستاندا برای این کار باید همه جای ایوان را لمس کند و اگر تا صبح نتواند این کار را کند وی از پذیرفتنش معذور است. کاستاندا سردرگم می&zwnj;شود، ساعت&zwnj;ها در گوشه و کنار ایوان می&zwnj;نشیند، قدم می&zwnj;زند و سعی می&zwnj;کند راهی برای پیداکردن جایش بیابد. اول این خواستة دن خوان را چون معمایی می&zwnj;بیند که باید پاسخی روشن برای آن بیابد. مدتی که می&zwnj;گذرد و راهی نمی&zwnj;یابد به یاد حرف دن&zwnj;خوان می&zwnj;افتد که گفته بود باید همه جا را لمس کنی، کف ایوان دراز می&zwnj;کشد و به قول خودش چون حیوانات آن&zwnj;جا می&zwnj;غلتد بلکه این لمس&zwnj;کردن، گوشه&zwnj;ای را برای او متفاوت کند. نگرانی از موفق نشدن و بیهوده ماندن تمام سفرش، گرسنگی و البته صدای حیوانات وحشی که از دور می&zwnj;آید، وحشتی در وجودش می&zwnj;اندازد. این وحشت از نیمه&zwnj;های شب آغاز می&zwnj;شود و تا نزدیکی&zwnj;های صبح به بیشترین حد خود می&zwnj;رسد. آرام آرام و در اوج این نگرانی در می&zwnj;یابد که این احساس تشویش در قسمت&zwnj;های مختلف ایوان تغییر می&zwnj;کند و تصاویر و رنگ&zwnj;های محوی که در گرگ و میش می&zwnj;بیند هم متفاوت است. با لباس و کفش&zwnj;هایش جاهای مختلف را علامت می&zwnj;زند تا:</p>
<p>&laquo;تصمیم گرفتم برای آخرین بار تلاش کنم، برخاستم و به آرامی به طرف جایی که با ژاکتم علامت گذاشته بودم رفتم و دوباره همان احساس به من دست داد. این بار تلاش زیادی برای کنترل خودم نمودم. نشستم و سپس به طوری که صورتم پایین بود زانو زدم، اما علیرغم میلم نتوانستم دراز بکشم. دستهایم را روی کف محوطه در جلوی خود قرار دادم. تنفسم تشدید شد، معده&zwnj;ام ناراحت بود. وحشتی به وضوح داشتم و سعی به راندن آن نکردم، فکر کردم احتمالا دن خوان به من نگاه می&zwnj;کند. به آرامی به عقب، به نقطۀ دیگر خزیدم و پشتم را به تخته سنگ تکیه دادم. می&zwnj;خواستم برای لحظه&zwnj;ای استراحت کنم تا بتوانم فکرم را جمع و جور کنم، اما به خواب رفتم.</p>
<p>&nbsp;صدای صحبت و خندة دون خوان را بالای سرم شنیدم. بلند شدم. او گفت: جایت را پیدا کردی. &raquo;</p>
<p>ایوان، جاییست برای قرار و نشستن به تماشای جهان. پشت&zwnj;گرمی&zwnj;ای به خانه که با داخل کشیدن جهان غریبه به درون گویی سرکشی&zwnj;اش را رام می&zwnj;کند و اطمینانی به فرد نشسته در آن می&zwnj;دهد که گوشه&zwnj;ای از جهان پرتلاطم را در آغوش کشیده است. از این روست که ایوان جایی برای عاشق شدن است. جایی برای دوست داشتن &nbsp;جهانی که نمی&zwnj;شناسیم.</p>
<p>خنک آن دم که نشینیم در ایوان من و تو</p>
<p>به دو نقش و به دو صورت به یکی جان من و تو</p>
<p>اختران فلک آیند به نظاره ما</p>
<p>مه خود را بنماییم بدیشان من و تو</p>
<p>من و تو بی من و تو جمع شویم از سر ذوق</p>
<p>خوش و فارغ ز خیالات پریشان من و تو</p>
<p>این عجب&zwnj;تر که من و تو به یکی کنج اینجا</p>
<p>هم در این دم به عراقیم و خراسان من و تو</p>
<p>مولانا</p>
<p>&nbsp;</p>
<p>به این سو و آن سو تاب خوردن، سر به طوفان حوادث سپردن و جاری شدن در رویدادهای نامعلوم زندگی، نیرویی درونی بسیار بیشتری از خزیدن و پناه گرفتن در یک گوشه می&zwnj;طلبد. خانة وجودی دیگری لازم است تا بتوان به رقص با موجودی مختار و آزاد رفت و از آن لذت برد. اما وقتی که این شکل از قرار شکل بگیرد، ایمنی دو چندان می&zwnj;شود. هستی نقطه&zwnj;ای فرد به جهان گشوده می&zwnj;شود و چون رابطة دوسویة عاشق و معشوقی، کانون وجودی آدمی از &laquo; من &raquo; به &laquo; من &ndash; تو &raquo; و &laquo; من &ndash; جهان &raquo; گسترش می&zwnj;یابد. چون نظر عارفان که معتقد بودند هر دلی چون آینه&zwnj;ایست و برای دیدن بعضی جاها نیاز به آینة دیگری هست. آینة دیگری که در این آینه بازی مدام آنچه برای من نادیدنیست را برایم بنمایاند. ایوان جاییست برای آینه بازی، جایی که به یادمان می&zwnj;آورد گاهی هم برای یافتن، می&zwnj;توان به جهانِ دیگری&zwnj;ها تکیه داد.</p>
<p>جملة بی قراری&zwnj;ات از طلب قرار توست</p>
<p>طالب بی قرار شو تا که قرار آیدت</p>
<p>عاشق جور یار شو عاشق مهر یار نی</p>
<p>تا که نگار نازگر عاشق زار آیدت</p>
<p>مولانا</p>