--- 
title: "یاد استاد؛ نوشتاری در رثای سیدباقر آیت‌الله‌زاده شیرازی" 
authors: r.mojtahedzadeh 
types: blog 
featured: false
featureImg: "/assets/img/posts/ykxU.jpg" 
slug: ykxU 
gallery: 
- image_path: "/assets/img/posts/ykxU.jpg" 
  title: "یاد استاد؛ نوشتاری در رثای سیدباقر آیت‌الله‌زاده شیرازی" 
- image_path: "/assets/img/posts/ykxU-1.jpg" 
  title: "زنده یاد دکتر شیرازی" 
 
--- 
<div>
<div>
<p>این نوشته اول بار در شهریورماه ۱۳۸۶ به مناسبت درگذشت استاد فرزانه جناب آقای دکتر آیت الله زاده شیرازی به رشته تحریر درآمد. خلاصه ای از آن در همان نخستین روزهای پس از تحریر در روزنامه اعتماد ملی و اصل آن در مهرماه همان سال در شماره45 مجله معمار به چاپ رسید. بد ندیدم در این روزها، که مصادف با نهمین سالگرد درگذشت آن استاد فرزانه است، بار دیگر آن متن را منتشر سازم. امیدوارم این کار به شناخت بهتر آن استاد فرزانه، خصوصا برای نسلی که محضر ایشان را درک نکردند یا کمتر درک کردند، یاری رساند و ذره&zwnj;ای از دِینی را که، به سبب بسیارانی که از ایشان آموختم، همواره بر گرده&zwnj;ام حس می&zwnj;کنم؛ ادا کند.</p>
<p><strong>&nbsp;چرا باید عزادار باشیم؟</strong></p>
<p>&laquo;حتی، در مرگش نیز شکوه و حالت هنری&zwnj;ای بود. این مرگ در شان او و زندگی&zwnj;ای بود که گذرانده بود. مُرد، در حالی که قوای او به خوبی کار می&zwnj;کرد و در حالتی که بی شک دوست می&zwnj;داشت بمیرد، یعنی در حین دعا. او به طور ناگهانی مرد، بدانگونه که هرکسی باید آرزوی چنین مرگی بکند، نه فرسودگی جسمی بود، نه بیماری دراز و نه عوارضی که به همراه کهولت می&zwnj;آید. چرا ما باید برای او عزادار باشیم؟ آخرین خاطره&zwnj;ای که از او داریم، خاطره مقتدایی است که گامش در پایان راه سبک بود، لبخندش تسری بخش بود و چشمانش پر از خنده...&raquo; آنچه آمد بخشی از چکامه&zwnj;ای است که نهرو در رثای گاندی می&zwnj;سراید و این روزها برای من، عجیب تداعی&zwnj;گر مرگ ناگهانی، شگفت&zwnj;انگیز و هنرمندانه دکتر باقر آیت الله زاده شیرازی است. مردی که به تعبیر گویای مهندس بهشتی باید او را &laquo;شیخ المشایخ تاریخ معماری و مرمت ایران&raquo; دانست. شباهت چنان زیاد است که گویی مردان بزرگ در مرگ نیز باید دگرگونه بمیرند؛ بزرگ و باشکوه و منحصر به فرد. اما آنچه برای من در نوشتن این متن بیشتر محل توجه گردید، فراز پایانی کلام بود. اینکه &laquo;چرا ما باید برای او عزادار باشیم؟&raquo;. سوالی که هرکس به فراخور بهره&zwnj;ای که از موانست و مجالست با دکتر شیرازی داشت جوابی برای آن دارد و اینجانب نیز به عنوان یکی از کوچکترین شاگردان دکتر به سهم خود حقی برای پاسخ به سوال فوق قایلم. "کوچکترین شاگرد" را نه به تعارف که به واقع می&zwnj;گویم، زیرا من و امثال من آخرین نسل از چندین نسل شاگردان بیشمار دکتر شیرازی بوده&zwnj;ایم و بر این سیاق کوچکترین ِایشان.</p>
<p>امیدوارم که در این نوشتار دچار فوران احساس و غلو نشوم و هرکلمه را در حد خود به کار برم، زیرا مرگ رایج&zwnj;ترین واقعه&zwnj;هاست و در عین حال عظیم&zwnj;ترین و آخرین. به تعبیر شاعرانه سهراب "وسعت بال و پر زندگی" است، پس اگر زیبا و به گاه اتفاق افتد کمال زندگی خواهد بود، نه اتمام آن. در مورد دکتر شیرازی نیز هرچند واقعه "جانکاه بود و سخت نامنتظر، اما یگانه بود و هیچ کم نداشت". پس جای ندارد که بر آن تاسف و افسوس خوریم چه رسد به آنکه بخواهیم به تعبیر بیهقی "قلم را لختی بر وی بگریانیم". اما در کنار این واقعیت آشکار، حقیقت پنهان دیگری نیز نهفته است و آن حقیقتِ فقدان وجودی کم نظیر است که اگر &laquo;از شمار دوچشم یک تن&raquo; می&zwnj;نمود &laquo;از شمار خرد هزاران بیش&raquo; بود و این خلاء را آینده بهتر می&zwnj;نماید. دکتر شیرازی مردی بزرگ بود. خدمات بیشمار به معماری و فرهنگ این مرز و بوم نمود؛ مرمت و احیای ده&zwnj;ها اثر تاریخی، بنیانگذاری سازمان میراث فرهنگی، برگزاری کنگره&zwnj;های تاریخ معماری و شهرسازی ایران، انتشار مجله اثر، تربیت صدها شاگرد و استاد و غیره و غیره. همه&zwnj;ی اینها خدمات و آثار ارزشمند این استادفرزانه بود، اما او، خود فراتر از این همه بود.</p>
<p>گاه پیش می&zwnj;آید که کسانی در جسم خاکی خود بیش از یک تن که بخشی از یک فرهنگ را نمایندگی می&zwnj;کنند و دکتر باقر آیت الله زاده شیرازی را باید در زمره&zwnj;ی این افراد شمرد. کلامی مسحور کننده داشت، اما وقتی در بنایی تاریخی سخن می&zwnj;گفت، این جادوی کلامش نبود که ما را مسحور می&zwnj;کرد بلکه حالتی بود که در آن گویی در و دیوار و بند بند بنا از زبان او سخن می&zwnj;گفت. تاریخ و معماری به سان جویباری از خلال کلامش راه پیدا می&zwnj;کرد و ذهن را می&zwnj;شست.</p>
<p>احاطه و تسلط او بر معماری و فرهنگ ایرانی کم&zwnj;&zwnj;نظیر بود و این میراث را، چو علم عشق، نه در دفتر که در کشاکش بازی&zwnj;های دهر آموخته بود؛ و چنین آموزشی از استاد یگانه مردی پرورد که فراتر از "شناختن" به دوباره "ساختن" میراث معماری ایران پرداخت. ما معماری ایران را نه از دریچه&zwnj;ی چشم او که با چشمان تازه&zwnj;ای که استاد به ما ارزانی می&zwnj;داشت می&zwnj;دیدیم. نَفَس ِگرمی داشت و وسعت دیدش چنان بود که گاه کمترین کار یا ایده&zwnj;ای را به انگیزه&zwnj;ای بزرگ برای شاگردانش مبدل می&zwnj;ساخت؛ انگیزه&zwnj;هایی که چه بسا تلقی و جهت زندگی ایشان را دگرگون می&zwnj;کرد.</p>
<p>هرچند دانش ژرف و تجارب منحصر به فردش از معماری ایران او را در خیل مورخان و محققان معماری ایرانی بی&zwnj;همتا ساخت، اما نسبت به فرهنگ جهان و تازگیها نیز بی تفاوت و کم اعتنا نبود و همواره نسبت به آخرین تغییرات و تحقیقات در حوزه&zwnj;های تخصصی معماری و &ndash;خاصه- مرمت شهری، آگاه و حساس و پذیرا بود و این امر باعث گردیده بود که شاگردانش را طیف وسیعی از دانشجویان و محققان دانشگاهی با علایق گوناگون تشکیل دهند. هر جوینده&zwnj;ی مشتاقی می&zwnj;توانست با کمی همت در دفترش در عمارت مسعودیه و یا &ndash;این اواخر- خانه قوام، حضور یابد و توشه&zwnj;ای از خرمن معرفت استاد برگیرد.</p>
<p>در سخن گفتن صریح و در ادای کلمات دقیق بود، اما هرگز نقد را با نفی درهم نمی&zwnj;کرد و از رویه ناپسند و متاسفانه مرسومی که در آن نقد اثر اغلب به نفی موثر و تردید در صحت یک کار یا شیوه به تشکیک در درستی و راستی شخصیت کارگزار بدل می&zwnj;گردد، یکسره به دور بود. حتی اگر کاری را نادرست یا فراتر از آن جنایت می&zwnj;دانست- نظیر ماجرای جهان نما و نقش جهان- راه افراط نمی پیمود و هرگز در قبال افراد دخیل در آن، شیوه تخریب و تخفیف در پیش نمی&zwnj;گرفت. اگر گاهی شیطنتهای دانشجویی و کودکانه&zwnj;ی ما سبب می&zwnj;شد تا با نام بردن از اشخاص نظر ایشان را جویا شویم، چنانچه جوابی در کار بود محال بود کمتر از &laquo;فلانی بچه خوبی است&raquo; باشد.</p>
<p>به تعبیر مهندس بهشتی &laquo;در دانشگاه به پرورش بیش از آموزش بها می&zwnj;داد&raquo; و شاید به این جهت بود که در چشم اغلب شاگردانش تنها یک استاد نبود.یک اسوه بود، یک الگو و نمونه. مردی که می&zwnj;شد ساعتها در کنارش نشست و در مصاحبتش تسلی و سکون یافت. زندگی را چنان عمیق می&zwnj;زیست که هر دیدار و اتفاقی را، هرچند کوتاه و گذرا، به خاطره&zwnj;ای سرشار و ماندگار بدل می&zwnj;کرد. هرگز حلقه&zwnj;ای را که با جمعی از دوستان در اولین سفر دانشجویی گرد استاد زده بودیم فراموش نمی&zwnj;کنم. دمدمه&zwnj;های پایان سفر بود و ما جمع آمده بودیم تا استاد از دریای بیکران دانشش قطره&zwnj;ای بیاموزد و او درسی را که از زندگی آموخته بود به ما هدیه کرد. &laquo;در تمام رویدادهای زندگی-کوچک یا بزرگ- بیش از هر چیز صداقت داشته باشید، اول با خود و سپس با دیگران&raquo; و این درسی بود که به کرات و با عملش به شاگردان و اطرافیانش می&zwnj;آموخت. درسی برگرفته از جوهره&zwnj;ی فرهنگ ایرانی-اسلامی که انسان ِخوبش &laquo;همه نیکنامی و راستی&raquo; و مسیر رستگاریش صداقت است.[۱] البته تعلیم عملی چنین درسی نه از یک تن که از یک فرهنگ برمی&zwnj;آید و این است که مرگ سیدباقر آیت الله زاده شیرازی را، با همه زیبایی و شگفتی&zwnj;اش، شایسته&zwnj;ی سوگ و عزا می&zwnj;سازد. بی تردید با مرگ او بخشی از تاریخ و فرهنگ معماری این سرزمین نیز در خاک شد. یادش گرامی و روحش شاد باد.</p>
</div>
</div>
<div>۱. اشاره به توصیف شاهنامه از فریدون(مظهر انسان خوب) که &laquo;همه نیکنامی بُد و راستی&raquo; و حدیث نبوی النجات فی الصدق.</div>