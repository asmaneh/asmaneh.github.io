--- 
title: "نقش اندیشه‌وران و نخبگان سیاسی در شکل‌گیری انجمن آثار ملی| معین کارگری، محمدحسن خادم‌زاده، توران طولابی" 
authors: asmaneh 
types: bap 
categories: articles 
tags: انجمن آثار ملی,معین کارگری,محمدحسن خادم‌زاده,توران طولابی 
featured: false
slug: 4Gx3 
--- 
<p>سپهر گفتمانی ایران از میانۀ دوره قاجاریه به&zwnj;تدریج به سویی رفت که ضرورت توجه به هویت ملی در کانون توجه قرار گرفت. به تعبیر دیگر، تکوین انگارۀ ناسیونالیسم در این دوره زمینه را برای توجه به میراث فرهنگی فراهم کرد. پس از انقلاب مشروطه (۱۲۸۵ش.) و با گشایش مجلس شورای ملی بود که سیاست&zwnj;گذاری و نهادسازی در این عرصه آغاز شد. در راستای همین نهادسازی بود که در واپسین سال&zwnj;های دورۀ قاجاریه با گردهمایی شماری از نخبگان سیاسی انجمنی به نام انجمن آثار ملی بنیان نهاده شد. این انجمن اقدامات متنوعی را با هدف شناسایی و بزرگداشت میراث فرهنگی مانند برپایی جلسه&zwnj;های سخنرانی، شناسایی و مرمت بناهای تاریخی و برپایی بناهای یادمانی به انجام رساند. هدف پژوهش حاضر، بررسی زمینه&zwnj;های برآمدن انجمن آثار ملی است. این پژوهش بر محور این پرسش شکل گرفته است که چه طیف&zwnj;هایی و به چه ترتیبی در برآمدن انجمن آثار ملی نقش داشتند؟ پژوهش حاضر با روش پژوهش تاریخی و با تکیه بر واکاوی محتوای منابع دست اول انجام شده است. یافته&zwnj;های پژوهش حاکی از تلاش سه طیف یعنی اندیشه&zwnj;وران، نخبگان سیاسی و شرق&zwnj;شناسان در طرح ضرورت، عینیت یافتن، و استمرار انجمن آثار ملی است. حاصل پژوهش بیانگر آن است که انگاره&zwnj;های اندیشه&zwnj;وران که بیشتر در نشریه&zwnj;های وقت بازتاب می&zwnj;یافت، زمینۀ طرح اندیشۀ انجمن آثار ملی را فراهم کرد. وانگهی، کنش&zwnj;گران سیاسی بازوی عملی تحقق این اندیشه شدند و انجمن را تأسیس کردند و در نهایت، شرق&zwnj;شناسان نیز با طرح دیدگاه&zwnj;های خود، نقشی معین در استمرار و پربار شدن فعالیت&zwnj;های آن ایفا کردند.</p>
<p>&nbsp;</p>
<p><span style="background-color: #ffffff; color: #4d5156; font-family: arial, sans-serif; font-size: 14px; text-align: left;">&ndash; </span>اطلاعات بیشتر و دریافت مقاله:</p>
<p dir="ltr" style="text-align: left;"><a href="https://bsnt.modares.ac.ir/article-2-37768-fa.html">https://bsnt.modares.ac.ir/article-2-37768-fa.html</a></p>