--- 
title: "عناق و سها در تاریخ معماری" 
authors: danaeifar 
types: blog 
tags: عناق,سها,تاریخ معماری,آسمانه,مطالعات معماری ایران,مطهره دانایی‌فر,عناق و سها 
featured: false
slug: RMbTP 
excerpt: "حتماً نام ستارۀ سها را شنیده‌اید؛ ستاره‌ای است در نهایت خردی در صورت فلکی دب اکبر که در قدیم صحت و توان چشم را با آن می‌آزمودند. کنار ستارۀ سها ستارۀ دیگری به نام عناق قرار دارد که جدایی زاویه‌اش از سها بسیار اندک است و همین نزدیکی باعث دشواری تشخیص و تمیز این دو از هم شده است." 
--- 
<p style="text-align: justify;">به نام خدا</p>
<p style="text-align: justify;">&nbsp;</p>
<p style="text-align: justify;">حتماً نام ستارۀ سها را شنیده&zwnj;اید؛ ستاره&zwnj;ای است در نهایت خردی در صورت فلکی دب اکبر که در قدیم صحت و توان چشم را با آن می&zwnj;آزمودند. کنار ستارۀ سها ستارۀ دیگری به نام عناق قرار دارد که جدایی زاویه&zwnj;اش از سها بسیار اندک است و همین نزدیکی باعث دشواری تشخیص و تمیز این دو از هم شده است. رصدگران &laquo;عناق و سها&raquo; را ستارۀ دوتایی می&zwnj;&zwnj;خوانند؛ اما ستارۀ دوتایی ظاهری نه واقعی. ستارۀ دوتایی واقعی دو ستاره&zwnj;ای&zwnj;اند که واقعاً کنار هم&zwnj;اند و با پیوند گرانشی&zwnj; بینشان گرد هم می&zwnj;گردند. اما ستارگان دوتایی ظاهری، یا اپتیکی، در واقعیت کنار هم نیستند و پیوند گرانشی ندارد، اما از دید ما این دو کنار هم قرار گرفته&zwnj;اند. به بیان دیگر، این دو نقطه با وجود فاصله&zwnj;ای که از هم دارند بر کرۀ آسمانِ ناظران زمینی به شکل دو نقطۀ کنار هم تصویر شده&zwnj;اند.</p>
<p style="text-align: justify;">&nbsp;</p>
<p style="text-align: justify;">در&nbsp; مورد &laquo;عناق و سها&raquo; هم وضع اینگونه است و با تصویر شدن این دو بر روی کرۀ آسمان متوجه هشتاد سال فاصلۀ نوری&zwnj;شان نمی&zwnj;شویم. به بیان دیگر، خطای اپتیکی دیدگان ماست که این دو را نزدیک هم می&zwnj;بیند. از قضا این خطای اپتیکی منحصر به تماشای ستاره&zwnj;های دوردست نیست، بلکه در نظر به وقایع گذشته، و به&zwnj;طور خاص در رشتۀ ما که تاریخ معماری است، ممکن است مرتکب چنین خطایی بشویم و فاصلۀ وقایع را از هم نادیده بگیریم.</p>
<p style="text-align: justify;">&nbsp;</p>
<p style="text-align: justify;">مثلاً فرض بفرمایید به دیدار اثری تاریخی چون میدان نقش جهان رفته&zwnj;ایم. تصویری که امروز در برابر دیدگان ماست مجوعه&zwnj;ای است از چندین بنا. خطای اپتیکی در مواجهۀ با آثار تاریخی وقتی نمایان می&zwnj;شود که فاصلۀ زمانی کلان چهارصد سالۀ ساخت این بناها از ما سبب می&zwnj;شود تا از فاصلۀ زمانی خردتر ساخت خود بناها نسبت به هم و تقدم و تأخرشان صرف&zwnj;نظر کنیم و گمان کنیم که بناها به&zwnj;یک&zwnj;باره و همزمان برپاشده&zwnj;اند. به علاوه فاصلۀ زمانی ما از بناها باعث می&zwnj;شود از تغییر و تحولات بناها در طی زمان صرف&zwnj;نظر کنیم و گمان کنیم که بناها از زمان ساخت تا امروز هیچ تغییری نکرده&zwnj;اند و دو نقطۀ زمانی ساخت بنا و نقطۀ امروزی نه تنها مجاور، بلکه بر هم منطبق&zwnj;اند. این خطا را ممکن است در مواجهه با تک&zwnj;بناها هم مرتکب شویم و بدون توجه به اختلاف زمان ساخت اجزای مختلف بنا و نیز با صرف&zwnj;نظر کردن از تغییرات بنا تا امروز تصویر امروز بنا را همان تصویر اولیۀ آن بینگاریم.</p>
<p style="text-align: justify;">&nbsp;</p>
<p style="text-align: justify;">این خطای اپتیکی در مواجهه با آثار که فاصله&zwnj;های زمانی را حذف می&zwnj;کند و &laquo;تدریج&raquo; را در پدید آمدن آثار نادیده می&zwnj;گیرد خود سبب تقویت خطای دیگری می&zwnj;شود که البته از تلقی&zwnj; امروزی ما نسبت به معماری و تحمیل آن به تاریخ نشئت گرفته است. اینکه این تصویر تمام&zwnj;شده و نهایی از بنا باید یک مسئول، مثل معمارِ حکیم، داشته باشد تا همۀ تصمیم&zwnj;گیری&zwnj;های ساخت بنا را به او محول کنیم و او بتواند بنایی را به&zwnj; یک&zwnj;باره طراحی و برپا کند. با این مفروض در منابع تاریخی جستجو می&zwnj;کنیم و چون کمتر می&zwnj;یابیم یا به ضعف منابع نسبتش می&zwnj;دهیم یا اسطوره&zwnj;سازی می&zwnj;کنیم.</p>