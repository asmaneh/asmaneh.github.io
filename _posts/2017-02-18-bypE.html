--- 
title: "۶۶. «تصور فضایی» و جایگاه آن در تاریخ معماری در نزد زیکفریت گیدئون| رقیه حسنی" 
authors: asmaneh 
types: research 
featured: false
slug: bypE 
--- 
<p>تاریخ&zwnj;نامه&zwnj;های معماری متنوع و متکثرند. هر مورخ بر اساس دیدگاه و رویکرد خود با مفاهیم، معیارها و نظرگاه&zwnj;های متفاوتی تاریخ را بازگو می&zwnj;کند. برخی از مورخان تحول سبک&zwnj;ها را دست&zwnj;مایۀ کار خود قرار داده&zwnj;اند. برخی دیگر تاریخ را به بازه&zwnj;های زمانی مشخص تقسیم کرده&zwnj; و دربارۀ این قطعات زمانی نوشته&zwnj;اند. برخی بر اساس کسانی که در هنر تأثیرگذار بوده&zwnj;اند و برخی دیگر بر اساس تحولات فرهنگی تاریخ هنر و معماری را نوشته&zwnj;اند. بنابراین هر مورخ نوری بر تاریخ تابانده و از زاویۀ دید خود و محدوده&zwnj;ای که آن نور روشن کرده تاریخ را روایت کرده است. زیکفریت گیدئون مورخی تأثیرگذار در تاریخ معماری سدۀ بیستم است که با&nbsp; کتاب فضا، زمان و معماری: رشد یک سنت جدید&nbsp; در تاریخ&not;نویسی و معماری آن زمان جریان&not;ساز شد. او در این کتاب با استفاده از مفهوم &laquo;تصور فضایی&raquo; توانست تاریخ معماری را با استفاده از مفهومی بر گرفته از معماری و بنا بنویسد.&nbsp;</p>
<p>در این تحقیق، رقیه حسنی، در پی فهم تصور فضایی به منزلۀ معیار دوره&zwnj;بندی تاریخی است. بدین منظور می&zwnj;کوشد، با بررسی و تحلیل سه تاریخ&zwnj;نامۀ گیدئون- حال سرمدی، معماری و پدیدۀ گذار: سه تصور فضایی در معماری و فضا، زمان و معماری- منظور او از تصور فضایی را روشن کند. این تحقیق چهار فصل دارد. در فصل اول، &laquo;تصور فضایی چیست؟&raquo;، مفهوم فضا و تصور فضایی نزد گیدئون را روشن می&zwnj;کند. درفصل دوم، &laquo;چگونگی شکل&zwnj;گیری و تغییر تصور فضایی&raquo;، عوامل مؤثر بر شکل&zwnj;گیری و تغییر تصور فضایی و سازوکار تغییر تصور فضایی در هر دوره را بررسی می&zwnj;کند. در فصل سوم، &laquo;ویژگی معماری مبتنی بر سه تصور فضایی&raquo;، تأثیر تصور فضاییِ هر دوره بر معماریِ آن دوره را شرح می&zwnj;دهد. در فصل چهارم، &laquo;سیر تحول تاریخ معماری از منظر گیدئون&raquo;، سیر تحول تاریخ معماری نزد گیدئون را بر مبنای تصور فضایی روشن می&zwnj;کند.</p>
<p><strong>حسنی، رقیه. &laquo;تصور فضایی و جایگاه آن در تاریخ معماری در نزد زیکفریت گیدئون&raquo;. پایان&zwnj;نامۀ کارشناسی&zwnj;ارشد مطالعات معماری ایران. استاد راهنما: دکتر زهرا اهری. استاد مشاور: دکتر محمدرضا رحیم&zwnj;زاده. تهران: دانشگاه شهید بهشتی، بهمن ۱۳۹۵.</strong></p>