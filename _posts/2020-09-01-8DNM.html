--- 
title: "معرفی کتاب «هنر اسلامی چیست»، نوشتۀ وندی شاو" 
authors: koushei 
types: blog 
featured: false
slug: 8DNM 
--- 
<div>
<div>
<p>اواخر سال گذشته میلادی، کتاب تازه&zwnj;ای دربارۀ مسائل نظری هنر در جهان اسلام از سوی انتشارات کمبریج منتشر شده است. مشخصات آن چنین است:</p>
<p dir="ltr">Shaw, Wendy M. K. 2019.&nbsp;What is "Islamic" art?: Between Religion and Perception. Cambridge, United Kingdom: Cambridge University Press.</p>
<p>نویسندۀ کتاب، استاد دانشگاه آزاد برلین (Freie Universit&auml;t Berlin) در رشتۀ تاریخ هنر در فرهنگ اسلامی است. تمرکز پژوهشیِ او بر مطالعات پسااستعماری و موزه&zwnj;داری به ویژه در دوره عثمانی بوده است (کتاب او در این موضوع از&nbsp;<a href="http://gen.lib.rus.ec/book/index.php?md5=5C7E4B4E2CF6124F37E62EE3F6D0D7E3" target="_blank" rel="noopener">اینجا</a>&nbsp;قابل دریافت است).</p>
<p>کتاب هنر &laquo;اسلامی&raquo; چیست، علاوه بر مقدمه و نتیجه&zwnj;گیری، شامل ده فصل است: تصویر اسلامی؛ دیدن با گوش؛ تصویر نابسنده؛ دیدن با قلب؛ دیدن از میان آینه؛ فریب فریبنده؛ تصویر متعالی؛ تصویر خطاکار؛ هندسه&zwnj;های محاکاتی؛ منظرهایی درباره منظر. (۳۸۲ صفحه)</p>
<p>فرض اصلیِ نویسنده بر این بنا شده است که هنر دوره اسلامی را نه در آفریده&zwnj;های این تمدن، که در نحوه ادراکِ آنها باید جستجو کرد. سوژه در این ادراک، لزوماً بنا نیست مسلمان باشد، همچنانکه ابژه نیز می&zwnj;تواند مادی یا خیالی، بصری یا شنیداری، و یا واژه باشد. نویسنده بر آن است که با توجه به در هم آمیختگیِ ابعاد مختلف ظهورات اندیشه اسلامی از قرآن و حدیث و فقه، تا فلسفه و آیین&zwnj;ها و شعر و موسیقی و هندسه و نگارگری، و گفتگو و تعاملی که میان آنها برقرار است، هر گونه تلاش برای نزدیک شدن به این تمدن از طریق چارچوب&zwnj;های نظری مطالعات دین و هنر و تاریخ، بیش از آنکه به شناخت موضوع یاری رساند، آن را پنهان می&zwnj;کند. (Shaw, 2019: 2) &nbsp;او می&zwnj;کوشد با تکیه بر نحوۀ ادراک، راهی برای شناخت هنر در دوران اسلامی بگشاید، راهی متفاوت از شیوه&zwnj;های معمول در تاریخ هنر (بخش&zwnj;هایی از متن کتاب در&nbsp;<a href="https://books.google.com/books?id=FqGsDwAAQBAJ&amp;lpg=PP1&amp;pg=PP1#v=onepage&amp;q&amp;f=false" target="_blank" rel="noopener">گوگل&zwnj;بوکس</a>&nbsp;در اختیار است).</p>
<p>توجه به ادراک زیبایی&zwnj;شناختی در جهان اسلام، پیش از این هم در میان پژوهشگران سابقه داشته است. برخی به ادراک زیبایی&zwnj;شناختیِ قرآن کریم و نوع تجربۀ مسلمانان از این کتاب پرداخته&zwnj;اند. (Kermani, 2015) &nbsp;برخی دیگر ادراک زیبایی&zwnj;شناختیِ هنر نزد مسلمانان را بررسی کرده&zwnj;اند. (Elias, 2012) &nbsp;از همه مفصل&zwnj;تر نیز برنامۀ کریستین لانگ و همکارانش در دانشگاه اوترخت برای نگارش تاریخ فرهنگیِ حواس و ادراک در جهان اسلام است. این برنامه از سال ۲۰۱۷ آغاز شده و دستکم تا سال ۲۰۲۱ ادامه خواهد داشت. فرض این طرح پژوهشی آن است که ادراک حسی صرفاً انفعال جسمانی نیست و عملی فرهنگی (cultural act) به شمار می&zwnj;آید. با چنین مفروضی، پژوهشگران به نحوۀ مفهوم&zwnj;سازی و ارزیابی حواس در میان مسلمانان در جوامع مختلف می&zwnj;پردازند. زیبایی&zwnj;شناسی نیز یکی از حوزه&zwnj;های تمرکز این برنامه است (اطلاعات بیشتر درباره این کار و&nbsp;نشست&zwnj;ها و برنامه&zwnj;های جنبیِ آن را در&nbsp;<a href="https://sensis.sites.uu.nl/" target="_blank" rel="noopener">اینجا</a>&nbsp;می&zwnj;توان دنبال کرد).</p>
<p>بر کتاب هنر &laquo;اسلامی&raquo; چیست، اشکالات زیادی وارد دانسته&zwnj;اند. از جمله اینکه روایت وندی شاو از مطالعات پسااستعماری با اقتضائات جدید این حوزه سازگار نیست. فرضیۀ او در منحصر دانستن هنر در جهان اسلام به ادراکات سوژه، با بسیاری از مصادیق موجود ناهمخوان است. برای مثال، آیا محراب مسجدی مزین به آیاتی از قرآن، بدون توجه به ادراکات مخاطب مسلمانِ آن، اندیشه اسلامی را معرفی نمی&zwnj;کند؟ آیا چنین اثری به تنهایی اثری اسلامی به شمار نمی&zwnj;آید؟ آیا ممکن است تفسیر مخاطب بتواند چنین اثری را از زمینۀ اسلامیِ آن جدا کند؟ (Gonzalez, 2020) اینها نمونه&zwnj;ای از اشکالاتی است که در این کتاب یافته&zwnj;اند (برای دیگر اشکالات روشی و محتوایی کتاب بنگرید به مرور گُنزالز بر این کتاب).</p>
<p>به&zwnj;رغم همۀ این اشکالات، نفس چنین تلاش&zwnj;هایی مغتنم است، مخصوصا آنکه نویسنده، مورخ هنر است و نه متخصص در فلسفه و عرفان و الهیات. اینکه پژوهشگرانی از جریان اصلی رشتۀ هنر اسلامی نسبت به ضعف&zwnj;ها و مشکلات و محدودیت&zwnj;های این رشته توجه نشان دهند و در صدد یافتن راه&zwnj;هایی برای برون رفت از این محدودیت&zwnj;ها برآیند، تلاشی است بسیار ارزنده (برای فهرستی از این آثار بنگرید به &nbsp;Keshani, 2012: 2، پانویس شماره 8). برای آنکه بتوانیم کمبود مطالعات منسجم دربارۀ &laquo;هنر&raquo; در جوامع اسلامی در طول چهارده سدۀ گذشته و فقدان بسیاری از آثار هنری این تمدن در زمان حاضر را جبران کنیم، یکی از راه&zwnj;ها توجه به همین نحوۀ ادراک آثار هنری در میان مسلمانان است. خوشبختانه در این زمینه، انبوه گزارش&zwnj;های مردمان این جوامع در لابه لای کتاب&zwnj;های ادبی، تاریخی، دینی، و علمی به کمک پژوهشگر می&zwnj;آید تا بتواند تصویری هم&zwnj;زمانی و درزمانی (synchrony and diachrony) از نوع تجربۀ ایشان در مواجهه با ساخته&zwnj;های هنری تمدن خودشان و تمدن&zwnj;های هم&zwnj;جوار به دست آورَد. چنین تصویری کمک خواهد کرد تا پایه&zwnj;های نظری برای تأمل دربارۀ هنر در روزگار پیش از عصر حاضر نیز فراهم شود. آورده&zwnj;های این گونه پژوهش، محدود به دایرۀ مطالعات هنر در دوران اسلامی نمی&zwnj;ماند و امکانی فراهم می&zwnj;آورد تا ما نیز در گفتگوهای جاری در فضای فلسفه و نظریه هنر فعالانه مشارکت جوییم.</p>
<p><strong>کتاب&zwnj;نامه</strong></p>
<p dir="ltr">Elias, Jamal J. 2012.&nbsp;Aisha&rsquo;s cushion religious art, perception, and practice in Islam. Cambridge, Mass: Harvard University Press.</p>
<p dir="ltr">Gonzalez, Valerie. 2020. "What Is Islamic Art? Between Religion and Perception", In&nbsp;Al-Masāq&nbsp;32: 110-113.</p>
<p dir="ltr">Kermani, Navid. 2015.&nbsp;God is beautiful: the aesthetic experience of the Quran. Translated by Tony Crawford, Cambridge: Polity Press.</p>
<p dir="ltr">Keshani, Hussein, (2012). "Towards digital Islamic art history", In&nbsp;Journal of Art Historiography, Number 6 June.</p>
<p dir="ltr">Shaw, Wendy M. K. 2019.&nbsp;What is "Islamic" art?: Between Religion and Perception. Cambridge, United Kingdom: Cambridge University Press.</p>
<p dir="ltr"><a href="https://sensis.sites.uu.nl/">https://sensis.sites.uu.nl/</a></p>
<p dir="ltr">&nbsp;</p>
</div>
</div>
<div>۱. از آقای پرهمت بابت خبر انتشار این کتاب سپاسگزارم.</div>