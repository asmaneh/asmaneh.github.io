--- 
title: "رؤیای صناعت" 
authors: rajabi 
types: blog 
featured: false
slug: 2fRv 
--- 
<div>
<p>نگر خواب را بیهده نشمری</p>
<p>یکی بهره دانی ز پیغمبری (فردوسی)</p>
<p>بیهوده انگاری رؤیا در روزگار جدید و نزد عامۀ خلق امر غریبی نیست، اما در عرصۀ تاریخ&zwnj;پژوهی گریزی از پرداختن به آن نیست، چرا که رؤیا از مقوله&zwnj;های دیرپا و نسبتاً فربه در فرهنگ&zwnj;های پیشامدرن به ویژه سرزمین&zwnj;های اسلامی است. این موضوع از منظر دین&zwnj;شناسی بیش و کم مورد توجه محققان بوده است، اما بررسی ارتباط آن با عالم صناعت می&zwnj;تواند باب&zwnj;های تازه&zwnj;ای در تاریخ&zwnj;نگاری هنر و معماری اسلامی بگشاید.</p>
<p>&laquo;لَهُمُ الْبُشْریٰ فِي الْحَيَاةِ الدُّنْيَا وَفِي الآخِرَةِ&raquo; (یونس/۶۴). این آیه یکی از اوصافی است که قرآن برای اولیای خداوند ذکر کرده است. در بسیاری از متون تفسیری و در توضیح این آیه، روایتی از پیامبر (ص) ذکر شده که در خور تأمل است. طبق این حدیث وقتی از پیامبر مراد از &laquo;بُشریٰ&raquo; را در این آیه پرسیده&zwnj;اند، ایشان پاسخ داده&zwnj;اند: &laquo;هی الرؤیا الحَسَنة&raquo;، و یا در روایاتی دیگر: &laquo;هی&zwnj; الرؤیا الصّالحه&raquo;.[۱] در روایت تأمل&zwnj;برانگیز دیگری که ظاهراً بی&zwnj;ارتباط با آیۀ مذکور نیست آمده که پیامبر به یاران خود فرمودند &laquo;از نبوّت چیزی جز مبشّرات باقی نمانده است&raquo;. وقتی از او پرسیدند که منظور از مبشّرات چیست، پاسخ دادند: &laquo;رؤیای صالح&raquo;.[۲] همچنین روایت مشهور دیگری وجود دارد که ذکر آن در بسیاری از منابع آمده است: &laquo;رؤیای صادق جزئی از هفتاد جزء نبوّت است&raquo;.[۳] بحث دربارۀ نسبت میان رؤیا و وحی نبوی به متون تفسیری و روایی محدود نشده و در منابع حکمی و عرفانی نیز رد پای آن قابل پی&zwnj;گیری است. حکما در توضیح کارکرد حواس باطنی، به ویژه قوۀ متخیّله، به این موضوع پرداخته&zwnj;اند[۴] و همچنین نزد صوفیه رؤیا به منزلۀ تداوم تجربۀ نبوّت و پلی به عالم غیب واجد اهمیت فراوان بوده و در رساله&zwnj;های صوفیه عموماً فصلی به این موضوع و روایت&zwnj;های مربوط به آن اختصاص داده شده است.[۵]</p>
<p>دور از ذهن نیست که رؤیا با چنین جایگاه و کارکردی به منزلۀ تنها واسطۀ اتصّال به عالم غیب، در روزگار پس از آخرین پیامبر الهی، برای پیروان دین اسلام اهمیت فراوان داشته و لذا می&zwnj;توان نقش آن را در بسیاری از مقوله&zwnj;ها از جمله صناعت پی&zwnj;گیری کرد. یکی از باورهای دیرینه که دست کم نزد بخشی از متصوفه و صنعتگران مقبول بوده، باور به وحیانی بودن منشأ صناعات است. اینکه هر پیشه&zwnj;ای دارای سلسله&zwnj;ای از استادان است که سَرِ این سلسله همواره به یکی از پیامبران یا اولیا ختم می&zwnj;شود که او این پیشه را نه از استادی دیگر که از عالَمی دیگر و به واسطۀ وحی آموخته است. از نخستین شواهد وجود این نگرش آیه&zwnj;ای است در قرآن با این مضمون که خداوند &laquo;صنعت لَبوس&raquo; یعنی پیشۀ زره&zwnj;سازی را به داوودِ پیامبر آموخت، چنان که گویی پیش از او کسی با این صنعت آشنا نبوده است.[۶] همچنین در قرآن نشانه&zwnj;هایی از این نوع تفکر دربارۀ شعر به چشم می&zwnj;خورد. در قرآن آمده که برخی از کفّار پیامبر اسلام را &laquo;مجنون&raquo; یا &laquo;شاعرِ مجنون&raquo; می&zwnj;خوانده&zwnj;اند که برخی از محققین مجنون را نه به معنای دیوانه که به معنای فردی دانسته&zwnj;&zwnj;اند که با جنّیان در ارتباط است. به عقیدۀ ایزوتسو در جامعۀ عربستان و در زمان ظهور اسلام شعر به مثابه هنری والا تلقی می&zwnj;شده که مردم عادی به آن دسترس نداشته&zwnj;اند و شاعر تنها در نتیجۀ نوعی الهام از عالمی دیگر و به واسطۀ جنّیان شعر می&zwnj;سروده است. به همین سبب در قرآن آمده که اعراب بت&zwnj;پرست &laquo;الله&raquo; و &laquo;جنّ&raquo; را از یک خانواده می&zwnj;پنداشته&zwnj;اند چرا که قرآن را با اشعار آن دوره قیاس می&zwnj;کرده&zwnj;اند.[۷]</p>
<p>این موضوع از سده&zwnj;های نخستین مورد توجه مسلمانان قرار گرفته و به تدریج نشانه&zwnj;های آن در متون سده&zwnj;های بعد بیشتر به چشم می&zwnj;خورد. رسائل اخوان&zwnj;الصفا از نخستین منابعی است که خبر از رواج چنین اعتقادی در عالم صناعت می&zwnj;دهد. هرچند از بیان اخوان برمی&zwnj;آید که دست کم فلاسفه این عقیده را برنمی&zwnj;تافته&zwnj;اند:</p>
<p style="padding-right: 40px;">آگاه باش ای برادر هر انسان صنعتگری ناگزیر از آموختن علم یا صنعت از استادی است و آن استاد از استادی پیش از او و همچنین تا جایی که به فردی می&zwnj;رسد که نزد هیچ انسانی تعلیم ندیده است. در اینجا یکی از این دو حالت ممکن است: اینکه بگوییم آن فرد آن [علم یا صناعت] را با اتکا بر قدرت نفس، تفکر، بینش و اجتهاد خود برساخته است، چنان که فیلسوفان پنداشته&zwnj;اند، یا اینکه بگوییم آن را از جایی فراگرفته که انسان را به آنجا راه نیست، چنان که پیامبران صلوات الله علیهم گفته&zwnj;اند.[۸]</p>
<p>البته اخوان در اینجا و بخش&zwnj;های دیگرِ رسائل به صراحت جانب گروه دوم را گرفته&nbsp; و همواره در تعریف خود از صناعت، عقل کلی را، به امر خداوند، آغازگر صناعت می&zwnj;دانند.[۹] همچنین در کتابی در باب علم اخلاق با عنوان الذریعه الی مکارم الشریعة نوشتۀ راغب اصفهانی، که کتاب مشهور المفردات در شرح واژگان قرآن نیز از آن اوست، از این نگرش سخن رفته است. تاریخ دقیق تولد و وفات راغب چندان روشن نیست اما احتمالاً در قرون چهارم و پنجم هجری می&zwnj;زیسته است. وی در فصلی کوتاه از این کتاب با عنوان &laquo;فی أن اصول الصناعات مأخوذة من الوحی&raquo; می&zwnj;کوشد تا با نوعی استدلال منطقی وحیانی بودن منشأ صناعات را اثبات کند:</p>
<p style="padding-right: 40px;">اصول صناعات و حرفه&zwnj;ها برگرفته از وحی است، و این بدان علت است که نقص بشر و نیاز افراد بشر به یکدیگر امری بدیهی است، و ناقص نیازمند کامل است. لذا غیر از این دو حالت متصوَر نیست: یا اصول صناعت را هر فرد از فردی دیگر آموخته و این سلسله را نهایتی نیست که این امری است محال؛ یا آنکه این سلسله به یک فرد منتهی می&zwnj;شود که خداوند صناعات را به وی تعلیم داده است، که این امر یا به طریق مکاشفه از عالم بالاست، یا به طریق الهام و یا به طریق رؤیا و این همان وحی است.[۱۰]</p>
<p>برخی از بزرگان صوفیه نظیر مولوی نیز چنین نگرشی به صناعت داشته&zwnj;اند. در ابیاتی از مثنوی معنوی حکایت مکالمۀ سلیمانِ نبی با گیاهان نقل شده که در آن هر گیاه خاصیت خود را برای سلیمان بازگو می&zwnj;کند. مولوی در ادامۀ این حکایت سلیمان را نخستین عالِم خواص گیاهان دانسته و چنین نتیجه می&zwnj;گیرد که طبیبانِ پس از سلیمان با اقتدا به او دانا شدند و ادامه می&zwnj;دهد: &laquo;این نجوم و طبّ وحی انبیاست / عقل و حس را سوی بی&zwnj;سو ره کجاست // عقل جزوی عقل استخراج نیست / جز پذیرای فن و محتاج نیست // قابل تعلیم و فهم است این خرد / لیک صاحب&zwnj;وحی تعلیمش دهد // جمله حرفت&zwnj;ها یقین از وحی بود / اول او لیک عقل آن را فزود&raquo;.[۱۱] در ادامۀ همین حکایت مولوی به داستان قابیل در قرآن هم اشاره می&zwnj;کند که نمی&zwnj;دانست با جسد برادر خود چه کند و در همین حال خداوند زاغی را فرستاد تا با کندن زمین به قابیل دفن کردن را بیاموزد. مولوی با استناد به این قصه می&zwnj;گوید که حتی کندن گور که شاید ساده&zwnj;ترین پیشه به نظر برسد، در ابتدا خارج از قدرت اندیشه و حیلۀ انسان بوده و تنها به مدد وحی و الهام میسر شده است.[۱۲] او در فیه ما فیه نیز این موضوع را تکرار کرده است:</p>
<p style="padding-right: 40px;">عقل جزوی قابل آن نیست که از خود چیزی اختراع کند که آن را ندیده باشند، و اینکه مردم تصنیف&zwnj;ها کرده&zwnj;اند و هندسه&zwnj;ها و بنیادهای نو نهاده&zwnj;اند، تصنیف نو نیست، جنس آن را دیده&zwnj;اند، بر آنجا زیادت می&zwnj;کنند. آنها که از خود نو اختراع کنند ایشان عقل کل باشند [...] و همچنین جمله پیش&zwnj;ها را چون بازکاوی، اصل و آغاز آن وحی بوده است و از انبیا آموخته&zwnj;اند و ایشان عقل کلّند.[۱۳]</p>
<p>چنان که گفته شد نمی&zwnj;توان ادعا کرد که چنین نگاهی در میان همۀ اقشار مسلمانان فراگیر بوده و می&zwnj;دانیم که دست کم فلاسفۀ نامور به صراحت با این نگاه مخالفت ورزیده&zwnj;اند.[۱۴] اما هرچه به دنیای صنعتگران نزدیک&zwnj;تر می&zwnj;شویم رد پای این باور را بیشتر مشاهده می&zwnj;کنیم. این را می&zwnj;توان از رساله&zwnj;هایی دریافت که به قلم خود صنعتگران تحریر شده است. از شاخص&zwnj;ترین این منابع، رساله&zwnj;های آداب خوشنویسی و دیباچه&zwnj;های مرقّعات و از همه مهم&zwnj;تر فتوت&zwnj;نامه&zwnj;های پیشه&zwnj;وران است. مثلاً در غالب دیباچه&zwnj;های مرقّعات، آغاز کتابت و نقاشی به پیامبران منسوب شده و معمولاً از علی بن ابی طالب (ع) در مقام مبدع خط کوفی و نیز مبدع نقش اسلیمی در برابر نقش ختایی یاد شده است.[۱۵] اما آنچه جالب توجه است اشاره به نقش رؤیا در ابداع&zwnj;های هنری در این رساله&zwnj;هاست. مثلاً در دیباچۀ دوست&zwnj; محمد گواشانی در بیان ابداع&zwnj;های ابن مُقله در خوشنویسی چنین آمده است: &laquo;و خط کوفی تا زمان المقتدر بالله بود و در آن زمان علی بن مقله که به ابن مقله مشهور است حضرت امیرالمؤمنین علی را -کرم الله وجهه- در واقعه دید که خط ثلث و محقَق و نسخ را بدو تعلیم فرمودند و اصول این خط در آئینۀ ضمیر صافی به دیدۀ بصیرت او نمودند [...] و مشارالیه در بیداری تعلیمات آن حضرت را به خاطر داشت و همت بر اختراع این خطوط گماشت&raquo;.[۱۶] قریب به این مضمون در بسیاری از رساله&zwnj;های مربوط به کتابت دیده می&zwnj;شود.</p>
<p>همین رویکرد را تا حدودی می&zwnj;توان در باب موسیقی نیز دنبال کرد. در بیشتر رساله&zwnj;های موسیقی در دوران اسلامی، از فیثاغورس با عنوان حکیمی الهی و واضع علم موسیقی یاد شده که توانسته به مدد نوعی تجربۀ روحانی اصول این صناعت را کشف کند.[۱۷] در برخی منابع نیز فیثاغورس را شاگرد سلیمان نبی پنداشته&zwnj;اند.[۱۸] در میان اصحاب موسیقی نیز بعضاً رد پای رؤیا به چشم می&zwnj;خورد. فریتس مایر به دو تن از خوانندگان عرب در قرن اول و دوم هجری اشاره می&zwnj;کند که پیشۀ خود را در رؤیا آموخته&zwnj;اند.[۱۹] همچنین در حوزۀ شعر نیز موضوع رؤیا و تجربۀ وحیانی موضوعی در خور تحقیق بیشتر است. مثلاً فردوسی از شاعرانی است که به رؤیا اهمیت می&zwnj;داده و در شاهنامه آورده است که شبی دقیقی را در رؤیا دیده است که از فردوسی تقاضا کرده تا هزار بیتی که او پیش&zwnj; از فردوسی دربارۀ داستان گشتاسب سروده در کتاب خود بیاورد. مولوی نیز به صراحت اشعار خود را ملهم از عالم وحی دانسته است. چنان که سبب تأخیر در نگارش دفتر دوم مثنوی را انقطاع موقت وحی می&zwnj;داند.[۲۰] در اشعار حافظ هم شاهد حضور پررنگ تجربه&zwnj;های رؤیاگونه هستیم و تکرار واژگانی چون &laquo;دوش&raquo;، &laquo;دیشب&raquo;، &laquo;شام&raquo;، &laquo;سحر&raquo; و &laquo;خواب&raquo; در کلام حافظ شاهدی بر همین مدعاست.[۲۱]&nbsp;</p>
<p>در معدود رساله&zwnj;های مربوط به معماری هم این اعتقاد قابل پی&zwnj;گیری است. مؤلف رسالۀ معماریه نَسَب معماران به شیثِ پیامبر[۲۲] و مؤلف رسالۀ گل&zwnj;کاری نسب ایشان را به حضرت نوح و حضرت ابراهیم می&zwnj;رساند.[۲۳] اما مهم&zwnj;ترین شاهد تداوم این نگرش به صناعت فتوت&zwnj;نامه&zwnj;های پیشه&zwnj;وران است. تقریباً همۀ فتوت&zwnj;نامه&zwnj;های موجود با این مقدمه آغاز می&zwnj;شود که نَسَب استادان فلان پیشه به یکی از پیامبران یا امامان و یا اولیا می&zwnj;رسد[۲۴] و البته در بعضی از این فتوت&zwnj;نامه&zwnj;ها سخن از رؤیای صادق هم به میان آمده است. مثلاً نویسندۀ رسالۀ دوزندگی در آغاز رساله می&zwnj;گوید که شبی که حالی خوش داشته، در رؤیا جمعی از اولیا را دیده که این رساله را به او داده&zwnj;اند و چون بیدار شده به نگارش رساله پرداخته است.[۲۵] با اینکه عمدۀ فتوت&zwnj;نامه&zwnj;ها و رسائل جوانمردان که امروز در دست داریم، مربوط به عهد صفوی و کمی پیش&zwnj;تر از آن است،[۲۶] اما چنان که گفته شد این موضوع از قرون اولیه مورد توجه بوده و می&zwnj;توان گفت که فتوت&zwnj;نامه&zwnj;های پیشه&zwnj;وران نتیجۀ آمیزش تدریجی این نگاه با آیین&zwnj;های صوفیانه است.</p>
<p>بر اساس آنچه گفته شد، آیا می&zwnj;توان با الگو گرفتن از نظریۀ تداوم تجربۀ نبوی در قالب رؤیا، سیر تحول صناعت و ظهور سبک&zwnj;های مختلف هنری در عالم اسلام را نیز توضیح داد؟ نظر به اینکه معتقدان به تجربۀ وحیانی عموماً باور داشته&zwnj;اند که ماحصل این تجربه عین صواب است و خطا در آن راه ندارد،[۲۷] آیا ممکن است پای&zwnj;بندی صنعت&zwnj;گران به شیوه&zwnj;های استادان گذشته در عالم اسلام از چنین نگرشی برخاسته باشد؟ مثلاً با فرض اینکه باور عموم خوش&zwnj;نویسان چنین بوده که ابداع خط ثلث نتیجۀ تجربه&zwnj;ای وحیانی است، آیا می&zwnj;توان علت گسترش و مقبولیت این خط را، در سراسر ممالک اسلامی با پیشینه&zwnj;های فرهنگی مختلف، همین باور دانست؟ آیا ممکن است مثلاً ظهور و گسترش مقرنس در معماری مسلمانان را، که منشأ آن به درستی شناسایی نشده، با چنین نظریه&zwnj;ای توضیح داد؟ آیا این بحث می&zwnj;تواند بابی تازه در پرسش از نسبت هنر و معماری امروز با گذشته پیش رو نهد و آیا امروز هم می&zwnj;توان از رؤیای صناعت سخن گفت؟&nbsp;</p>
<p>&nbsp;</p>
<p><strong>کتابنامه</strong></p>
<p>ابن بابویه، محمد بن علی. من لا یحضره الفقیه. به تصحیح و مقدمۀ علی اکبر غفاری. ۴ج. قم: مؤسسة النشر الإسلامي&rlm;، ۱۴۰۴ق.</p>
<p>ابن&zwnj;سینا، حسین بن عبدالله.. طبیعیات دانشنامۀ علایی. به کوشش سید محمد مشکوه. همدان: دانشگاه بو علی سینا، ۱۳۸۳.</p>
<p>اخوان الصفا. رسایل اخوان الصفاء و خلان الوفاء. تصحیح بطرس البستانی. ۴ج. بيروت: الدار الاسلاميه، ۱۹۹۲.</p>
<p>افشاری، مهران. سی فتوت&zwnj;نامۀ دیگر: سی رسالۀ ناشناخته در فتوت و پیشه&zwnj;وری و قلندری. تهران: چشمه، ۱۳۹۰. &nbsp;</p>
<p>انوار، عبدالله. جوامع علم موسیقی از ریاضیات شفاء. برگردان و شرح عبداله انوار. همدان: بنیاد علمی و فرهنگی بوعلی سینا، ۱۳۹۳.</p>
<p>ایزوتسو، توشی&zwnj;هیکو. خدا و انسان در قرآن: معنی&zwnj;شناسی جهان&zwnj;بینی قرآن. ترجمۀ احمد آرام. تهران: شرکت سهامی انتشار، ۱۳۸۸.</p>
<p>بخاری، محمد بن اسماعیل. صحیح البخاری. ۱۱ج. قاهره: وزارة الاوقاف، المجلس الاعلى للشئون الاسلامية، لجنة إحياء كتب السنة، ۱۴۱۰ق.</p>
<p>بینش، تقی. سه رسالۀ فارسی در موسیقی (موسیقی دانشنامۀ علایی، موسیقی رسائل اخوان&zwnj;الصفا، کنزالتحف). تهران: مرکز نشر دانشگاهی، ۱۳۷۱.</p>
<p>جعفر افندی. رساله معماریه : متنی از سده يازدهم هجری. ترجمۀ مهرداد قیومی&zwnj; بيدهندی&zwnj;. تهران: موسسه تالیف، ترجمه و نشر آثار هنری، متن، ۱۳۸۹.</p>
<p>حبیب&zwnj;&zwnj;الله بنّا. رسالۀ گل&zwnj;کاری: فتوت&zwnj;نامۀ بنایان. تصحیح و مقدمۀ عارف نوشاهی. تهران: پژوهشکدۀ هنر، ۱۳۹۳</p>
<p>راغب اصفهانی، حسین بن محمد. الذریعه الی مکارم الشریعة. تحقیق و دراسة الدکتور ابوالیزید العجمی. قم: الشریف الرضی، ۱۴۱۴ق.</p>
<p>طباطبایی، محمد حسین. ترجمۀ تفسیر المیزان. ترجمۀ محمد باقر موسوی. ۲۰ج قم: دفتر انتشارات اسلامی وابسته به جامعه مدرسین حوزه علمیه قم، ۱۳۷۴.</p>
<p>طبری، محمد بن جریر. جامع البیان فی تفسیر القرآن (تفسیر الطبری). ۳۰ ج. بیروت: دارالمعرفة، ۱۴۱۲ق.</p>
<p>غزالی، محمد بن محمد. ترجمه احياء علوم الدين. ترجمۀ موید الدین محمد خوارزمی. به کوشش حسین خدیوجم. ۴ج. تهران: شرکت انتشارات علمی فرهنگی، ۱۳۸۶.</p>
<p>فارابی، محمد بن محمد . کتاب موسیقی کبیر. ترجمۀ آذرتاش آذرنوش. تهران: پژوهشگاه علوم انسانی و مطالعات فرهنگی، ۱۳۷۵.</p>
<p>قشیری، عبدالکریم بن هوازن. ترجمۀ رسالۀ قشیریه. ب&zwj;ا ت&zwj;ص&zwj;ح&zwj;ی&zwj;ح&zwj;ات&zwnj; و اس&zwj;ت&zwj;دراک&zwj;ات&zwnj; ب&zwj;دی&zwj;ع&zwnj;ال&zwj;زم&zwj;ان&zwnj; ف&zwj;روزان&zwj;ف&zwj;ر. تهران: شرکت انتشارات علمی و فرهنگی، ۱۳۶۷.</p>
<p>قمی، علی بن ابراهیم. تفسیر القمی. به تحقیق طیب موسوی جزایری. ۲ج. قم: دارالکتّاب، ۱۳۶۳.</p>
<p>مراغی، عبدالقادر بن غیبی. &rlm;‫جامع&zwnj;الالحان. مقابله و ویرایش بابک خضرایی. &rlm;‫تهران: فرهنگستان هنر جمهوری اسلامی ایران، ۱۳۸۷.</p>
<p>مایل هروی، نجیب. کتاب&zwnj;آرایی در تمدن اسلامی: مجموعه رسائل در زمینۀ خوشنویسی، مرکب&zwnj;سازی، کاغذگری، تذهیب و تجلید. مشهد: آستان قدس رضوی، بنیاد پژوهشهای اسلامی، ۱۳۷۲.</p>
<p>مستملی بخاری، اسماعیل بن محمد.&nbsp; شرح التعرف لمذهب التصوف. با مقدمه و تصحیح و تحشیه محمد روشن. تهران: اساطیر، ۱۳۶۳.</p>
<p>مولوی، جلال&zwnj;الدین محمد. فیه ما فیه. با تصحیحات و حواشی بدیع&zwnj;الزمان فروزانفر. تهران: نگاه، ۱۳۸۶.ــــــــــ . ۱۳۷۸.</p>
<p>مثنوی معنوی. به تصحیح و پیشگفتار عبدالکریم سروش. ۲ج. تهران: شرکت انتشارات علمی و فرهنگی، ۱۳۷۵. &nbsp;</p>
<p>نجیب اوغلو، گل&zwnj;رو. هندسه&nbsp;و تزيین در معماری&nbsp;اسلامی: (طومار توپقاپی). ترجمۀ مهرداد قیومی بيدهندی. تهران: روزنه، ۱۳۸۹.</p>
<p>نسفی، عزیزالدین بن محمد. مجموعۀ رسائل مشهور به کتاب الأنسان الکامل. ترجمۀ ضیاءالدین دهشیری. تهران: طهوری، ۱۳۸۶.</p>
<p dir="ltr">Thackston, Wheeler M. Album Prefaces and Other Documents on the History of Calligraphers and Painters. Bilingual edition. Leiden: Brill Academic Pub, 2000.&nbsp;</p>
<p>&nbsp;</p>
<p>&nbsp;پی&zwnj;نوشت:</p>
</div>
<div>۱. برای نمونه از تفاسیر شیعی نک: قمّی، تفسیر القمی، ج۱، ص ۳۱۴ و از تفاسیر سنّی نک: طبری، تفسیر الطبری، ج۱۱، ص ۹۳. برای بررسی تفسیر روایی آیه نک: طباطبایی، ترجمۀ تفسیر المیزان، ج۱۰، ص ۱۴۴.</div>
<div>۲. &laquo;لمْ يَبْقَ مِنْ النُّبُوَّةِ إِلَّا الْمُبَشِّرَاتُ، قَالُوا: وَ مَا الْمُبَشِّرَاتُ؟ قَالَ: الرُّؤيَا الصَّالِحَة&raquo; (بخاری، صحیح البخاری، ج۱۰، ص ۳۶۲). این حدیث در دیگر منابع معتبر اهل سنت و نیز در بحارالانوار آمده است. این روایت مورد توجه صوفیه هم بوده است (نک: قشیری، ترجمۀ رسالۀ قشیریه، ص ۶۹۶).</div>
<div>۳. &laquo;الرّؤيا الصّالِحَةُ ، جُزء مِن سَبعينَ جُزءاً مِنَ النبوّةِ&raquo; (ابن بابویه، من لا یحضره الفقیه، ج۲، ص ۵۸۵).</div>
<div>۴. برای نمونه نک: ابن&zwnj;سینا، طبیعیات دانشنامۀ علایی، ص ۱۳۱-۱۳۵.</div>
<div>۵. برای نمونه نک: مستملی بخاری، شرح التعرف لمذهب التصوف، ج ۲، ص ۶۳۵؛ قشیری، ترجمۀ رسالۀ قشیریه، ص ۶۹۶-۷۲۱؛ غزالی، ترجمه احیاء علوم الدین، ج۱، ص ۱۸۷-۱۸۸؛ نسفی، مجموعه رسائل مشهور به کتاب الانسان الکامل، ص ۲۶۳.</div>
<div>۶. &laquo;وَعَلَّمْنَاهُ صَنْعَة لَبُوسٍ&raquo; (انبیاء: ۸۰). این تنها موردی است واژۀ &laquo;صنعت&raquo; در قرآن آمده است.</div>
<div>۷. نک: ایزوتسو، خدا و انسان در قرآن، ص ۲۱۵-۲۱۹.</div>
<div>۸. اخوان&zwnj;الصفا، رسائل، ج۱، ص ۲۹۴. (ترجمۀ متن عربی به فارسی از نگارنده است).</div>
<div>۹. اخوان&zwnj;الصفا، رسائل، ج۱، ص ۲۷۷.</div>
<div>۱۰. راغب اصفهانی، الذریعه الی مکارم الشریعة، ص ۳۸۷ (ترجمۀ متن عربی به فارسی از نگارنده است).</div>
<div>۱۱. مولوی، مثنوی معنوی، د۴، ب ۱۲۹۳-۱۲۹۶.</div>
<div>۱۲. همان، د۴، ب ۱۳۰۰-۱۳۰۹.</div>
<div>۱۳. همو، فیه ما فیه، ص ۱۶۴.</div>
<div>۱۴. مثلاً فارابی در موسیقی کبیر چه در مورد موسیقی و چه در مورد سایر صناعات به صراحت چنین نگرشی را رد می&zwnj;کند (فارابی، کتاب موسیقی کبیر، ص ۴۰). همچنین از بیان ابن&zwnj;سینا در بخش موسیقی از کتاب شفاء می&zwnj;تواند استنباط کرد که با فارابی هم&zwnj;رأی است (عبدالله انوار، جوامع علم موسیقی ریاضیات شفاء، ص ۱۵)</div>
<div dir="ltr">15. Thackston, Album Prefaces and Other Documents on the History of Calligraphers and Painters, p.7, 11, 26.</div>
<div>۱۶. مایل هروی، کتاب&zwnj;آرایی در تمدن اسلامی، ص ۲۶۳. همین مطلب در رسالۀ مداد الخطوط میرعلی هروی هم آمده است (همان، ص ۹۱).</div>
<div>۱۷. مثلاً نک: اخوان&zwnj;الصفا، رسائل، ج۱، ص ۲۰۸؛ تقی بینش، سه رساله فارسی در موسیقی، ص ۹۴؛ مراغی، جامع الالحان، ص ۴۱۸.</div>
<div>۱۸. جعفر افندی، رسالۀ معماریه، ص ۵۵.</div>
<div>۱۹. نقل شده در نجیب&zwnj;اوغلو، هندسه و تزیین در معماری اسلامی، ص ۲۶۹.</div>
<div>۲۰. مولوی، مثنوی معنوی، ص ۱۷۹.</div>
<div>۲۱. سحر کرشمۀ چشمت به خواب می&zwnj;دیدم / زهی مراتب خوابی که به ز بیداری است.</div>
<div>۲۲. جعفر افندی، رسالۀ معماریه، ص ۵۷.</div>
<div>۲۳. حبیب&zwnj;الله بنّا، رسالۀ گل&zwnj;کاری: فتوت&zwnj;نامۀ بنّایان، ص ۳۰.</div>
<div>۲۴. برای نمونۀ این فتوت&zwnj;نامه&zwnj;ها و بیان منشأ وحیانی پیشه&zwnj;ها در آن نک: مهران افشاری، سی فتوت&zwnj;نامۀ دیگر، ص ۷۲، ۸۴، ۱۰۳.</div>
<div>۲۵. همان، ص ۸۸.</div>
<div>۲۶. همان، ص ۴۴.</div>
<div>۲۷. آن که از حق یابد او وحی و جواب / هرچه فرماید بود عین صواب (مولوی، مثنوی معنوی، د۱، ب ۲۲۵).</div>