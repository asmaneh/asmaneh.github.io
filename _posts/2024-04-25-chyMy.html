--- 
title: "جستار پنجم (پایانی) از پنج جستار در باب نقش معماری و شهر در رمان یوسف‌آباد، خیابان سی‌وسوم، نوشته‌ی سینا دادخواه [۵] | نازنین عارف‌کیا" 
authors: asmaneh 
types: blog 
tags: شعر,تاریخ شهر,یوسف‌آباد,سینا دادخواه,نازنین عارف‌کیا,آسمانه,مطالعات معماری ایران,جستار 
featured: false
slug: chyMy 
excerpt: "در چهار جستار پیشین، به بررسی تصویر شهر در داستان یوسف‌آباد، خیابان سی‌وسوم نوشته‌ی سینا دادخواه پرداختیم. نویسنده در این متن با بهره‌گیری از نشانه‌های تصویری مشترکی میان خود و خوانندگان اثر، روایت چهار شخصیت را در شهر تهران ارائه می‌دهد. می‌توان چنین تعبیر نمود که در این روایت‌ها، هویت تهران در محدوده‌ی ادراک بصری و نیز تجربه‌ی زیسته‌ی ساکنان خود شکل گرفته و با وارد نمودن خواننده به فضاهای شهری و معماری، برای آنها تصویر می‌شود. تهرانِ سامان ـ" 
--- 
<p><strong>جستار پنجم (پایانی) از پنج جستار در باب نقش معماری و شهر در رمان یوسف&zwnj;آباد، خیابان سی&zwnj;وسوم، نوشته&zwnj;ی سینا دادخواه *</strong></p>
<p>نازنین عارف&zwnj;کیا</p>
<p>&nbsp;</p>
<p>شهرِ روایت&zwnj;گر</p>
<p>در چهار جستار پیشین، به بررسی تصویر شهر در داستان یوسف&zwnj;آباد، خیابان سی&zwnj;وسوم نوشته&zwnj;ی سینا دادخواه پرداختیم. نویسنده در این متن با بهره&zwnj;گیری از نشانه&zwnj;های تصویری مشترکی میان خود و خوانندگان اثر، روایت چهار شخصیت را در شهر تهران ارائه می&zwnj;دهد. می&zwnj;توان چنین تعبیر نمود که در این روایت&zwnj;ها، هویت تهران در محدوده&zwnj;ی ادراک بصری و نیز تجربه&zwnj;ی زیسته&zwnj;ی ساکنان خود شکل گرفته و با وارد نمودن خواننده به فضاهای شهری و معماری، برای آنها تصویر می&zwnj;شود. تهرانِ سامان ـ راوی بخش اول داستان ـ &laquo;کلان&zwnj;شهری مدرن&raquo; است که تجارت و صنعت پایه&zwnj;های هویت&zwnj;ساز آن هستند. راوی این بخش توسط عناصر کلان&zwnj;شهری احاطه شده که از میان آنها، دو مفهوم کالبدی شهرک و پاساژ، بستر زندگی شهری را برای او تعریف می&zwnj;کنند. اما تهران در میان کلمات راوی دوم یعنی لیلا جاهد، به معبری می&zwnj;ماند که می&zwnj;توان با رفت&zwnj;وآمدی مدام در طی آن، تغییرات پوسته&zwnj;ی شهر را درک کرد؛ تغییراتی که در کنار تفاوتی که در افکار و پوشش لیلا و شاید بسیاری از ساکنان دیگر شهر نیز رخ داده، گذر دهه&zwnj;ها در این شهر را روایت می&zwnj;نماید. خواننده به کمک لیلا جاهد، خود را در تهران یافته و &laquo;شهر پرسه&zwnj;زن&zwnj;ها&raquo; را تجربه می&zwnj;کند. در حقیقت نویسنده از خلال کلمات این بخش، لازمه&zwnj;ی درک تغییرات کالبدی شهر و نیز دگرگونی&zwnj;های فضایی و ناملموس آن توسط ناظران را حضور در شهر و مشاهده&zwnj;ی آن عنوان می&zwnj;دارد.</p>
<p>روایت&zwnj;های جزءبه&zwnj;جزء از مکان در بخش سوم کتاب توسط عکاسی که قاب&zwnj;بندی&zwnj;های فضایی دقیقی را ارائه می&zwnj;دهد، به نوعی نشان&zwnj;دهنده&zwnj;ی تعهد نویسنده نسبت به انتقال اطلاعات کالبدی شهر است. توصیف&zwnj;های حامد نجات از معابر و جداره&zwnj;ی شهری تهران، به&zwnj;خصوص در یکی از محله&zwnj;های مرکزی شهر که فضای فرهنگی آن در طول زمان نسبتاً ثابت مانده است، به تصویرسازی ذهن خواننده کمک بسزایی نموده و رابطه&zwnj;ی غیرمادی متقابل میان انسان و محیط او را نشان می&zwnj;دهد. تهران برای راوی سوم، یک &laquo;شهر هویت&zwnj;ساز&raquo; است. گرچه نویسنده در تمام روایت&zwnj;ها، بر نقش خاطرات در شکل&zwnj;گیری تصویر ذهنی ناظران از شهر تأکید می&zwnj;کند، اما این امر در بخش آخر کتاب و روایت ندا از نقل مکان به بندرعباس در کودکی و سپس بازگشت به تهران، پررنگ&zwnj;تر از سایر بخش&zwnj;ها به نظر می&zwnj;رسد. او با ایجاد پناهگاه&zwnj;های روانی در دل شهر، از پیوند میان زمان و مکان در خاطرات انسانی استفاده نموده و گویی از این طریق، ادراک خود از شهر را به شکل دلخواه طراحی می&zwnj;کند. توصیف ندا از مسیرهای شهری و گره&zwnj;های آن، به شکل یک شابلُن چندضلعی عمل می&zwnj;کند که خواننده با قرار دادن آن در هر نقطه از نقشه&zwnj;ی شهر، می&zwnj;تواند پناهگاه&zwnj;های روانی خود را در تهران بیابد؛ چرا که از منظر روایت ندا، تمام ساکنان به نوعی در &laquo;شهر خاطرات&raquo; سکونت دارند.</p>
<p>با مرور چهار روایت داستانی از کتاب یوسف&zwnj;آباد، خیابان سی&zwnj;وسوم که همگی در تهران اتفاق می&zwnj;افتند، با تصویری از شهر مواجه می&zwnj;شویم که شکل&zwnj;گیری آن ارتباط مستقیمی با زیست ساکنانش دارد. ایجاد تفاوت در شخصیت&zwnj;پردازی&zwnj;های داستان توسط نویسنده، به&zwnj;مثابه یکی از ارکان داستان&zwnj;نویسی و همراه نمودن آن با عناصر شهری و معماری، که در قالب توصیف&zwnj;های گوناگون از بناها و معابر موجود تهران ارائه می&zwnj;شود، نوعی پیوند میان ادبیات و معماری را نشان می&zwnj;دهد که مشابه آن در نوشته&zwnj;های ادبی دیگری نیز قابل پیگیری است. اگر این نوع از متون را &laquo;داستان&zwnj;های شهری&raquo; بنامیم، محور اصلی فضاسازی در این نوشته&zwnj;ها با استفاده از شهر و بناهای آن ساخته می&zwnj;شود که همین موضوع می&zwnj;تواند موجب قرار گرفتن این قالب&zwnj;های نوشتاری در میان آثار میان&zwnj;رشته&zwnj;ای گردد. گرچه چنانکه پیش&zwnj;تر ذکر شد استناد به این داستان&zwnj;ها به&zwnj;مثابه منابع معماری و شهرشناسی برای پژوهش در زمینه&zwnj;های مورد بحث قابل قبول نیست، اما نقش مهم آنها در معرفی ماهیت بسترهای زیست انسانی قابل انکار نخواهد بود؛ زیرا بن&zwnj;مایه&zwnj;های روایت داستان در این نوشته&zwnj;ها با اتکا به عناصر کالبدی موجود شکل گرفته و در واقع آنچه میان قصه&zwnj;ها تفاوت می&zwnj;آفریند، نوع نگاه ساکنان و ناظران به پدیده&zwnj;های شهری است. داستان&zwnj;های شهری با وابستگی دوسویه به ادبیات و شهر، طیف گسترده&zwnj;تری از مخاطبان را در مقایسه با منابع علمی و تاریخی معماری و شهرشناسی با خود همراه نموده و در نتیجه، می&zwnj;توانند آینه&zwnj;ای برای معرفی ماهیت شهر و معماری به عنوان مفاهیم جاری در زندگی انسان&zwnj;ها باشند.&nbsp; &nbsp; &nbsp; &nbsp; &nbsp; &nbsp; &nbsp; &nbsp;&nbsp;</p>
<p>&nbsp;</p>
<p>[پایان]</p>
<p>&nbsp;</p>
<p>*جستار اول:</p>
<p dir="ltr" style="text-align: left;"><a href="../posts/krwea/" target="_blank" rel="noopener">https://asmaneh.com/posts/krwea/</a></p>
<p style="text-align: right;">*جستار دوم:</p>
<p dir="ltr" style="text-align: left;"><a href="../posts/asfvw/" target="_blank" rel="noopener">https://asmaneh.com/posts/asfvw/</a></p>
<p style="text-align: right;">*جستار سوم:</p>
<p dir="ltr" style="text-align: left;"><a href="../posts/z4tma/" target="_blank" rel="noopener">https://asmaneh.com/posts/z4tma/</a></p>
<p style="text-align: right;">جستار چهارم:</p>
<p dir="ltr" style="text-align: left;"><a href="../posts/zbujx/" target="_blank" rel="noopener">https://asmaneh.com/posts/zbujx/</a></p>