---
title: "ساز زدن بر شیروانی"
authors: mqayoomi
types: blog
tags: زهرا اهری,ارج‌نامه زهرا اهری
featured: false
slug: ehXS
gallery:
- image_path: "/assets/img/posts/ehXS-1.jfif"
  title: ""

excerpt: "«ویولن‌زنی بر بام! انگار عجیب است؛ نه؟ اما توی اینجا، توی دهِ کوچک آناتِوکا، می‌شود گفت هر کدام از ما ویولن‌زنی ‏روی بام است که سعی می‌کند هم آهنگی زیبا و ساده بزند و هم از بام هم نیفتد. آسان نیست. لابد می‌گویید: حالا که ‏ماندن در آن ده این‌قدر خطرناک است، چرا از آنجا نمی‌روید؟ خوب، اینجا می‌مانیم چون خانه‌مان است.» یوزف ‏استِین، ویولن‌زن روی بام (فیلم‌نامه) "
---
<p>تقدیم به زهرا اهری</p>
<p style="padding-right: 40px;">&laquo;ویولن&zwnj;زنی بر بام! انگار عجیب است؛ نه؟ اما توی اینجا، توی دهِ کوچک آناتِوکا، می&zwnj;شود گفت هر کدام از ما ویولن&zwnj;زنی &rlm;روی بام است که سعی می&zwnj;کند هم آهنگی زیبا و ساده بزند و هم از بام هم نیفتد. آسان نیست. لابد می&zwnj;گویید: حالا که &rlm;ماندن در آن ده این&zwnj;قدر خطرناک است، چرا از آنجا نمی&zwnj;روید؟ خوب، اینجا می&zwnj;مانیم چون خانه&zwnj;مان است.&raquo;</p>
<p style="text-align: left;">یوزف &rlm;استِین، ویولن&zwnj;زن روی بام (فیلم&zwnj;نامه) &lrm;(Josef Stein, Fiddler on the Roof, 1964.)&zwnj;&rlm;.&rlm;</p>
<p style="text-align: justify;">زندگی انسان در این جهان، چه پاره&zwnj;ای از سفری دراز باشد و چه به خود ختم شود، پر از درد و رنج است؛ دست&zwnj;کم به &rlm;همان اندازه که شادی و خوشی دارد، غم و رنج دارد. اگر هر آزار جهان آسایشی در پی دارد و هر شدتی فرجی، در درون &rlm;هر شادی&zwnj;اش هم رنجی نهفته است که رفته&zwnj;رفته می&zwnj;بالد و آن شادی و آسودگی را از درون می&zwnj;خورد و متلاشی می&zwnj;کند و &rlm;بر جایش می&zwnj;نشیند. انسان در طی عمرش خوشی&zwnj;ها و ناخوشی&zwnj;ها، آسودگی&zwnj;ها و دشواری&zwnj;ها از سر می&zwnj;گذارند. در همان حالاتی که در گرداب غم غوطه می&zwnj;خورد و از درد زاری می&zwnj;کند، جهان، بی کمترین اعتنایی به او، در پی کار &rlm;خود است و می&zwnj;گردد و می&zwnj;گردد؛ همچنان که پیش&zwnj;تر می&zwnj;گشت.&rlm; دردهای انسان دامنه&zwnj;ای گسترده دارد: از دردهای جسمی و روانی تا دردهای روحی، از دردهای سطحی تا دردهای &rlm;وجودی، از دردهای گذرا تا دردهای ماندنی. انسان علاوه بر دردهای فردی، دردهای جمعی هم دارد؛ از رنج دیگران هم &rlm;رنج می&zwnj;برد و از درد دیگران، گاهی حتی از بی&zwnj;دردی دیگران، درد می&zwnj;کشد. انسان هم غم زمانه می&zwnj;خورد و هم فِراق یار &rlm;می&zwnj;کشد. روزگار افراد، و روزگار جوامع، فراز و فرود و بلندی و پستی دارد. در برخی از پاره&zwnj;های عمر، خوشی&zwnj;ها بیشتر است &rlm;و در برخی دیگر ناخوشی&zwnj;ها و رنج&zwnj;ها متراکم و متواتر. گاهی چنان است که غم خود و غم دیگران و غم روزگار و غم&zwnj;های &rlm;جمعی همه با هم، یکباره، بر انسان می&zwnj;تازد و از زمین و آسمان، از در و دیوار، از منجنیق فلک سنگ فتنه می&zwnj;بارد.&rlm; برخی از انسان&zwnj;ها کرخت و بی&zwnj;دردند. بعضی هم چنان مشغول دردهای خودند که از درد دیگران بی&zwnj;خبر می&zwnj;مانند یا &rlm;خود را برکنار می&zwnj;دارند؛ اگر اهل کار و زحمت باشند، در همان حال که دیگران در رنج غوطه&zwnj;ورند، می&zwnj;توانند سر در کار &rlm;خویش داشته باشند. در مقابل، اندک دیگرانی هم هستند که با همه&zwnj;ی دردمندی، در همان حال که غرقه در غم خود و &rlm;غم دیگران، رنج&zwnj;های فردی و رنج&zwnj;های جمعی&zwnj;اند، با آنکه همه&zwnj;ی دردها را با حواس تیز درونی&zwnj;شان درمی&zwnj;یابند و دل و &rlm;جانشان زخمی و خونین می&zwnj;شود، همچنان کار می&zwnj;کنند. به جای آنکه دردها را بهانه کنند و معطل بمانند و دست&zwnj;برچانه &rlm;به امید تغییر زمانه بنشینند، یا پرشکایتِ گریان باشند، می&zwnj;کوشند و جهد می&zwnj;کنند که جهان را زیبا کنند و از رنج دیگران، &rlm;در حال و آینده، بکاهند.&rlm; چنین احوالی فقط هنگامی نصیب آدمیزاد می&zwnj;شود که خود را در میانه&zwnj;ی بازی&zwnj;ای بیابد؛ بازی&zwnj;ای آمیخته&zwnj;ی تلخ و &rlm;شیرین؛ بازی&zwnj;ای که هرقدر کلان باشد، باری &laquo;بازی&raquo; است؛ بازی&zwnj;ای که آدمی را، با اندک اختیاری، در آن افکنده&zwnj;اند. &rlm;بازی، رنگین باشد یا خونین، به شهد باشد یا به زهر، بازی است. انسان تا در این دنیا هست گرفتار بازی است. خروج از &rlm;بازی دنیا یعنی خروج از زندگی. انسان&zwnj;ها آزاد نیستند که از بازی بیرون بروند؛ فقط می&zwnj;توانند از بازی&zwnj;ای به بازی&zwnj;ای دیگر &rlm;عدول کنند. خارج شدن از بازی و رهایی از آن پنداری است خام؛ آنچه عوض می&zwnj;شود نوع بازی است. در عین حال، &rlm;انسان می&zwnj;تواند مهره&zwnj;ای بی&zwnj;اختیار در بازی باشد، یا بازیگر؛ می&zwnj;تواند بازیگری خوب باشد یا بد. اینان این&zwnj;چنین بازیچه بودن &rlm;بنیاد جهان را همواره به یاد دارند و بدان هوشیارند. اگر جهان، بی&zwnj;اعتنا به رنج و شادی ما، می&zwnj;گردد و می&zwnj;گردد و بازی &rlm;خود را پی می&zwnj;گیرد، اینان با چنین هوشیاری&zwnj;ای، نسبت خود را با جهان تغییر می&zwnj;دهند؛ با وقوف بر وجود بازی در بازی &rlm;شرکت می&zwnj;کنند و خوب بازی می&zwnj;کنند. فقط از این راه است که می&zwnj;توانند زیبایی بیافرینند؛ زیبایی&zwnj;ای که فقط با آن است &rlm;که می&zwnj;توان این جهان را تاب آورد و نفرسود. اینان بر سرِ بام ناملایمات، هم تعادل خود را حفظ می&zwnj;کنند که نیفتند و &rlm;نیندازند؛ و هم، در همان حال، زیبا می&zwnj;نوازند.&rlm;</p>
<p style="text-align: left;">۷ آذر ۱۳۹۹</p>
