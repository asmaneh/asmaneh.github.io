--- 
title: "«استایل» (باب اول)| مایر شاپیرو [۱]" 
authors: delgarm 
types: blog 
featured: false
slug: cfv7 
--- 
<p style="padding-right: 80px;">در نوشته&zwnj;های پیشین، مقاله&zwnj;ای از جیمز اکرمن[۲] ترجمه شد که دربارۀ مقاله&zwnj;ای مهم از شاپیرو[۳] است. قصد این نوشته و نوشته&zwnj;های بعدی، ترجمۀ همان مقالۀ شاپیرو است. شاپیرو مقاله&zwnj;اش را در هشت باب نوشته است و این باب&zwnj;ها را با عددهای رومی از یک تا هشت شماره گذاشته است. به جز این شماره&zwnj;ها این باب&zwnj;ها عنوان&zwnj;های مستقلی ندارند. خواندن مقالۀ اکرمن پیش از خواندن این متن مفید است.</p>
<div>
<div>
<p><strong>باب اول</strong><br />مقصود از سبک، صورت ثابت ـ&zwnj;و گاه عناصر و کیفیات و بیان ثابت&zwnj;ـ در هنر افراد و گروه&zwnj;هاست. این اصطلاح [سبک] را همچنین دربارۀ کل فعالیت افراد و جوامع وقتی از &laquo;سبک زندگی&raquo; و &laquo;سبک تمدن&raquo; می&zwnj;گویند، به کار می&zwnj;برند.</p>
<p>&nbsp;نزد باستان&zwnj;شناسان، سبک در نقش&zwnj;مایه&zwnj;ها[۴] و الگوها و یا کیفیات ادراکی مستقیم اثر هنری بروز می&zwnj;یابد که به کار انتساب مکانی و تاریخ&zwnj;گذاری اثر هنری و روشن کردن ارتباط&zwnj;های میان دسته&zwnj;های آثار هنری یا میان فرهنگ&zwnj;ها می&zwnj;آید. در این حوزه سبک خصلتِ نشانه&zwnj;ای دارد. هم&zwnj;ردیف ویژگی&zwnj;های غیرزیبایی&zwnj;شناختی آثار قرار می&zwnj;گیرد. مطالعۀ سبک بیشتر ابزاری تشخیصی برای خودش است، که جزء مهمی از فرهنگ&zwnj;هاست. [به همین علت] اصطلاحات باشتان&zwnj;شناسان در زیبایی&zwnj;شناسی و قیافه&zwnj;شناسی[۵] سبک&zwnj;ها نسبتاً کم&zwnj;تعداد است.</p>
<p>&nbsp;نزد مورخان هنر، سبک موضوعی اصلی برای مطالعه است. ایشان ارتباط&zwnj;های درونی سبک، دورۀ حیاتش، و مسائل مربوط به تشکیل و تحولش را بررسی می&zwnj;کند. سبک معیاری است که برای یافتن منشأ زمانی و مکانی آثار و دنبال کردن ارتباط&zwnj;&zwnj;های میان مکاتب هنری استفاده می&zwnj;کنند. اما ایشان نیز سبک را بیش از هرچیزی، نظامی می&zwnj;دانند از صورت&zwnj;های واجد کیفیت و بیان معنی&zwnj;دار که شخصیت هنرمند و نظرگاه کلی مجموعه&zwnj;ای از هنرمندان را آشکار می&zwnj;کند. همچنین محملی برای بیان در میان گروه&zwnj;هاست، که ارزش&zwnj;های ویژۀ مذهبی و اجتماعی و اخلاقی را با [قابلیت] یادآورندگی احساسی صورت&zwnj;ها ارتباط می&zwnj;دهد و تثبیت می&zwnj;کند. همچنین، زمینه&zwnj;ای مشترک است که بر بستر آن می&zwnj;شود ابداع&zwnj;ها و تفرد آثار خاص را سنجید. مورخان هنر تلاش می&zwnj;کنند با در نظر گرفتن توالی آثار در زمان و فضا، و تناظر تغییرات سبک با وقایع تاریخی و تغییرات دیگر حوزه&zwnj;های فرهنگ، و با کمک نظریۀ اجتماعی و روانشناسی همگانی، تغییر سبک و ویژگی&zwnj;ها[ی هنری] را توجیه کنند. مطالعۀ تاریخی سبک افراد و گروه&zwnj;ها، همچنین، فرآیندها و مراحل معمول تکوین صورت&zwnj;ها را آشکار می&zwnj;کند.</p>
<p>&nbsp;سبک نزد مورخ فرهنگ[۶] و فیلسوف تاریخ، تجلی کلیت فرهنگ و نشانۀ آشکار وحدت آن است. سبک از &laquo;صورت درونی&raquo;[۷] احساس و اندیشۀ جمعی حکایت می&zwnj;کند. سبک فرد یا هنریْ واحد مهم نیست، بلکه صورت&zwnj;ها و کیفیت&zwnj;هایی مهم است که در میان همۀ هنرهای آن فرهنگ در دورۀ نسبتاً بلندی مشترک بوده باشد. به این معنی از انسان رنسانسی و قرون&zwnj;وسطایی و کلاسیک سخن می&zwnj;گویند، که با توجه به خصوصیت&zwnj;های مشترکی است که در سبک&zwnj;های هنر این دوره&zwnj;ها و شواهد آن در نوشته&zwnj;های مذهبی و فلسفی&zwnj;شان باشد.</p>
<p>&nbsp;منتقدان و هنرمندان، سبک را اصطلاحی برای ارزش می&zwnj;دانند؛ سبک در این معنی کیفیت است، و منتقد می&zwnj;تواند دربارۀ نقاش خاصی بگوید که او صاحب &laquo;سبک&raquo; است یا نویسنده&zwnj;ای سبک&zwnj;آور[۸] است. اگر چه به نظر می&zwnj;رسد &laquo;سبک&raquo; که در این معنی هنجاری معمولاً هم به هنرمندان منفرد نسبت داده می&zwnj;شود، خارج از حوزۀ مطالعات تاریخی و قومی هنر باشد، اغلب در این حوزه&zwnj;ها اتفاق می&zwnj;افتد، و باید به صورت جدی مطالعه شود. سنجۀ مهارت[۹] است و در نتیجه مربوط به فهم هنر و فرهنگ به مثابۀ کل. حتی سبک دوره، که به نظر بیشتر مورخان هنرْ ذوقی جمعی است که هم در کارهای قوی و هم ضعیف حاضر است، ممکن است از نظر منتقدان دستاوردی بزرگ رو به جلو باشد. پس به نظر وینکلمان [۱۰]، و گوته [۱۱]، سبک کلاسیک یونان، عرف رسم سادۀ صوری [۱۲] نبود، بلکه درکی عالی با کیفیت&zwnj;های ارزشمند بود که در هیچ دورۀ دیگری ممکن نبود حتی در کپی&zwnj;های رومی از آثار مفقود یونانی. سبک برخی دوره&zwnj;ها با فراگیری عمیق، ویژگی&zwnj;های کامل، و تناسب&zwnj;شان و با محتوایشان ما را شگفت زده می&zwnj;کنند. [بر مبنای چنین دیدگاهی] خلق جمعی چنین سبک&zwnj;هایی، مثل ایجاد آگاهانۀ هنجارهای زبانی، دستاوردی حقیقی است. همچنین حضور همان سبک، در هنرهای مختلف، نشانۀ انسجام فرهنگ و اوج لحظۀ خلاقه است. هنرهایی را که تمایز یا اصالت [۱۳] سبکی خاصی ندارند، اغلب بی&zwnj;سبک [۱۴] می&zwnj;خوانند و به ضعف آن فرهنگ حکم می&zwnj;دهند. فیلسوفان فرهنگ و تاریخ و برخی مورخان هنر هم نگاه مشابهی دارند.</p>
<p>&nbsp;در همۀ این رویکردها فرض&zwnj;هایی هست مبنی بر این که هر سبکی مخصوص یک دورۀ فرهنگی خاص است و اینکه، در هر فرهنگ یا عصری از فرهنگ، سبکی منفرد یا مجموعۀ محدودی از سبک&zwnj;ها وجود دارد. آثار به سبک زمانی خاص را نمی&zwnj;شد در زمانی دیگر آفرید. این مفروض&zwnj;ها را واقعیتی تصدیق می&zwnj;کند. ارتباط میان هر سبک با دوره&zwnj;ای خاص را که از تعدادی نمونۀ انگشت شمار نتیجه گرفته شده، آثاری که بعدا کشف می&zwnj;شوند، تأیید می&zwnj;کند. هرگاه ممکن باشد که موقعیت [زمانی و مکانی منشأ] اثری را با شواهد غیرسبکی معلوم کرد، این شواهد به همان زمان و مکانی اشاره می&zwnj;کند که از روی ویژگی&zwnj;های صوری یا منطقۀ فرهنگیِ مرتبط می&zwnj;شود فهمید. حضور نامنتظَر سبکی، خارج از مکان خودش را با مهاجرت و تجارت توجیه می&zwnj;کنند. بنابراین سبک با اطمینان، سرنخ مطمئن به مکان و زمان منشأ اثر هنری است. دانشمندان با این فرض&zwnj;ها، تصویری نظام&zwnj;مند، البته تکمیل&zwnj;نشده، از توزیع زمانی و مکانی سبک&zwnj;ها در سراسر زمین ساخته&zwnj;اند. اگر آثار هنری در دسته&zwnj;ای مرتبط با زمان و مکان اصلی&zwnj;شان قرار گیرند، سبک&zwnj;های&zwnj;شان ارتباط&zwnj;های مهمی را نشان خواهد داد. این ارتباطهای میان سبک آثار هنری را می&zwnj;شود با ارتباط&zwnj;های خود آثار هنری همنوا کرد، تا بقیۀ خصوصیات نقاط فرهنگی را در زمان و مکان نشاند.</p>
</div>
</div>
<div dir="ltr">1. Schapiro, Meyer. "Style." In&nbsp;<em>Anthropology, Today: An Encyclopedic Inventory</em>,&nbsp;edited by Alfred L. Kroeber, 287&ndash;312. Chicago: Univ. of Chicago Press, 1957.</div>
<div dir="ltr">2. Ackerman, James S. "On Rereading &rsquo;Style&rsquo;" in&nbsp;Social Research 45, no. 1 (1978): 153&ndash;63</div>
<div dir="ltr">3. Meyer Schapiro</div>
<div dir="ltr">4. Motive</div>
<div dir="ltr">5. Physiognomic</div>
<div dir="ltr">6. synthesizing historian of culture</div>
<div dir="ltr">7. inner form</div>
<div dir="ltr">8. stylist</div>
<div dir="ltr">9. accomplishment</div>
<div dir="ltr">10. Winckelmann</div>
<div dir="ltr">11. Goethe</div>
<div dir="ltr">12. simply a convention of form</div>
<div dir="ltr">13. nobility</div>
<div dir="ltr">14. style-less</div>