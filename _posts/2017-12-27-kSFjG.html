--- 
title: "حق برخورداری از معماری" 
authors: tamasoki 
types: blog 
featured: false
slug: kSFjG 
--- 
<div>
<p>حق برخورداری از معماری</p>
<p>ناصر ربّاط [۱]و[۲]</p>
<p>برخلاف بنیان&zwnj;های انسان&zwnj;مدارانه حرفه امروزیشان، معماران، در وهله اول و مهم&zwnj;تر از هرچیز، فراهم&zwnj;کننده خدمات&zwnj;اند. خروجی کار آنها، طراحی و بنا، به لوازم فراوانی اعم از بودجه، کار یدی و منابع نیاز دارد. بنابراین آنان ناچار به کار با حامیانی&zwnj;اند(مطابق مرسوم امروز ما مشتریان یا سرمایه&zwnj;گذاران&zwnj;، اعم از افراد حقیقی مستقل و یا اشخاص حقوقی) که دارایی [لازم برای] سرمایه&zwnj;گذاری و اجرای طرح&zwnj;هایشان را دارند. معماری&zwnj;ای که حامیان برای آن هزینه می&zwnj;پردازند، و درباره آن معمولا حرف آخر را آنان می&zwnj;زنند، لاجرم در معرض گرایشات اجتماعی، سیاسی و اقتصادی این حامیان است. بدین ترتیب این معماری بی&zwnj;طرف نیست.</p>
<p>با این حال معماری زمانی که از قلمرو طراحی خارج و وارد فضای اجتماعی می&zwnj;شود تغییر می&zwnj;کند. در این قلمرو معماری کارکردها و معانی&zwnj;ای می&zwnj;یابد که احتمالا هدف (طراح) یا پیش&zwnj;بینی&zwnj;شده در مرحله طراحی و یا (حتی) خواسته حامیان نبود. تاریخ سرشار از این دست مثال&zwnj;هاست. برای مثال کاخ&zwnj;های سلطنتی و &nbsp;باشکوه ـ &nbsp;پس از اینکه نظام&zwnj;های سیاسی سابق از بین رفتند یا واقعیت&zwnj;های جدید اقتصادی ناگزیر از تغییرشان کردندـ &nbsp;موزه، مدرسه و دفتر کار شد. و هنگامی که فشار بنگاه&zwnj;های معاملات املاک و کاهش تقدس نهادهای دینی مبنای منطقی چنین عملی را فراهم کرد، کلیساها و مساجد به بانک&zwnj;ها، سینماها و گاه خانه&zwnj;های مسکونی تبدیل شد. پس از تغییری در نظم اجتماعی یا سیاسی یا در اثر فشار ضروریات اقتصادی تعداد بی&zwnj;شماری از دیگر فضاهای مقدس یا خصوصی مفصل، عمومی یا غیرمقدس شد.</p>
<p>البته عکس این موضوع هم اتفاق می&zwnj;افتد، زمانی که شهروندان مستقل خانه&zwnj;های خود را برای مقصودی مذهبی یا عمومی مانند مدرسه، حرم، و یا موزه وقف می&zwnj;کنند. در زمانه اواخر سرمایه&zwnj;داری (که ما در آن به سر می&zwnj;بریم)، خواسته&zwnj;های زیاده&zwnj;خواهانه ثروتمندان اشکال جدیدی از تحول معماری ایجاد می&zwnj;کند، نظیر زمانی که مشاهیر یا تجار متنفذ، معماری عمومی یا یادمانی را برای استفاده شخصی به خود اختصاص می&zwnj;دهند. آنها گاه قصرهای اشراف قدیمی را اقامتگاه خود می&zwnj;سازند که نشان از تغییر امتیازات موروثی به استحقاق (به سبب تمکن) مالی دارد. در زمان&zwnj;هایی دیگر شرکت&zwnj;ها یا دولت&zwnj;ها تصمیماتی می&zwnj;گیرند که صرفا ملاحظات اقتصادی موجبشان شده، تصمیماتی که فرم و عملکرد سرتاسر شهرها و مناطق سکونت آدمی را تغییر می&zwnj;دهد، مانند زمانی که اماکن تولید کالا در مقیاس گسترده را تغییرمکان دادند یا فضاهای عمومی سابق را خصوصی کردند و زمین آنها را با املاک و مستقلات درآمدزا توسعه دادند.</p>
<p>اثرگذاری بر این تغییرات، روی هم رفته، در قلمرو اصحاب قدرت و اغنیا بوده است، یعنی نخبگان اجتماعی، افراد یا شرکت&zwnj;های ثروتمند و مقامات بالادست دولت. این گروه&zwnj;ها به واسطه قدرتشان حقی برای خود درباره معماری قائل می&zwnj;شوند که معمولا، اما نه همیشه، به صورت ضمنی است. این عمل پیشینه طولانی&zwnj;ای دارد. برای هزاران سال، معماری در واقع بیانگر خالص قدرت بود: معابد برای خدایان و کاهنان آنها، کاخ&zwnj;ها برای شاهان ز&zwnj;نده و مقابر یادمانی برای مردگانشان، قلعه&zwnj;ها برای شاهزادگان شکست&zwnj;ناپذیر، و مراکز سخاوتمندانه دانش برای نخبگان تحصیل&zwnj;کرده. فقرا، چه روستایی و چه شهری، (معماری) بومیشان را داشتند: ساده، خودساخته، ریشه&zwnj;دار در مکان و سنت، به نظر بی&zwnj;زمان، و در اصل فاقد هر نشانی از معمار.</p>
<p>حق معماری، مانند دیگر حقوق انحصاری، در گذر زمان به طور معمول در دست اشراف و روحانیان (یا معادل آنها در فرهنگ&zwnj;های دیگر) بود. طبقات جدیدی از حامیان موفق شدند در آغاز دوره مدرن این حق را به دست بیاورند: تجار، سرمایه&zwnj;داران، اربابان صنایع، صاحب&zwnj;منصبان، متخصصان و هنرمندان. پس از انقلاب صنعتی طبقات ثروتمند جدید بر سر حمایت از معماری با طبقه اشراف قدیمی شروع به رقابت کردند، گرچه به طور کامل جایگزین آنها نشدند. [...] با وجود تحولات وسیع اجتماعی قرن نوزدهم و بیستم، اکثریت&zwnj; اجتماع بدون حق معماری باقی مانده&zwnj;اند: فقرا، طبقه کارگر یا گروه&zwnj;های از نظر اجتماعی در حاشیه&zwnj;، به ویژه در کشورهای توسعه&zwnj;یافته یا در حال توسعه. آنها هیچ راهی برای رسیدن به معماری شخصی- به واسطه فقدان توانایی در پرداخت برای آن - نداشتند. و گرچه آنان اکثریت استفاده&zwnj;کنندگان از معماری عمومی را تشکیل می&zwnj;دادند؛ به ندرت اظهار نظری در طراحی آن داشتند. در واقع، بخش اعظم معماری عمومی طراحی شده بود تا آنها را مهار کند و تحت سلطه درآورد، حتی وقتی روش&zwnj;هایی تدبیر شد برای نظرسنجی گروهی از آنها و در پروژه&zwnj;های عمومی بزرگتر برای به حساب آوردن این نتایج در دستورالعمل&zwnj;های طراحی.</p>
<p>انقلاب- تقاضای تغییرات اساسی و فوری که با راه&zwnj;های افراطی دنبال می&zwnj;شود- ممکن است آخرین دستاویز آنهایی باشد که هیچ حقی در معماری ندارند: فقرای شهری انباشته&zwnj;شده در زاغه&zwnj;ها و محروم از امکانات رفاهی شهری و گروه&zwnj;های نامتجانس فرهنگی و اجتماعی محروم مانده از&nbsp; حقوق همگانی متعارف. این گروه&zwnj;ها هنگام انقلاب در لحظات سختی (چون کوه آتشفشانی) فوران می&zwnj;کنند تا فضاهایی را در شهر به اشغال خشونت&zwnj;بار خود درآورند که به صورت جمعی بدان دسترس داشته باشند. یعنی فضاهایی&zwnj; که به منزله عمومی تعیین شده&zwnj;اند: خیابان&zwnj;ها و میدان&zwnj;ها، اداره&zwnj;های دولتی، کلیساها و مساجد. در اقدامات انقلاب&zwnj;خواهان، عطشی وجود دارد برای ادعای مالکیت فضاهایی که به نام جمع آنان ساخته&zwnj;شده است. اشغال چنین فضاهایی و انباشتن آنها با راهپیمایی&zwnj;، فریاد زدن، نقاشی&zwnj;های دیواری، و سازه&zwnj;های موقت در واقع معادل صاحب شدن آنها، هرچند به صورت موقت، است (شکل یک). این بیانگر اراده&zwnj;ای برای تصرف فضای عمومی در عوض فقدان حق مالکیت قانونی است. حتی در حالی که انقلاب&zwnj;خواهان فضای عمومی را در شورش و غارت از بین برده یا بدشکل می&zwnj;کنند، می&zwnj;توان به عمل خراب کردن همچنان به مثابه صورت دیگری از مالکیت نگریست؛ چراکه آنها در غیر این صورت وسیله دیگری برای تصاحب آن فضا ندارند.</p>
<p>&nbsp;</p>
<p>&nbsp;<img src="https://ssl.c.photoshelter.com/img-get2/I0000pgbBz2AuZT8/fit=1000x750/Houses-Stand-Empty-artwork.jpg" alt="شکل یک.  &laquo;خانه&zwnj;ها خالی می&zwnj;ماند. در حالی&zwnj;که بی&zwnj;خانمانی افزون می&zwnj;شود.&raquo;" width="637" height="462" /></p>
<br />
<p>شکل یک.&laquo;خانه&zwnj;ها خالی می&zwnj;ماند. در حالی&zwnj;که بی&zwnj;خانمانی افزون می&zwnj;شود. چه کسی سودش را می&zwnj;برد؟ یکی می&zwnj;داند!&raquo;</p>
<p>معماری می&zwnj;تواند انقلابی باشد. این در صورتی اتفاق می&zwnj;افتد که نقش تثبیت&zwnj;شده معماری در یک نظم اجتماعی (خاص)، به واسطه اعمالی معطوف به عملکردها و معانی منسوب به معماری، مورد پرسش و تردید قرار گرفته یا حتی برانداخته شود. این اعمال در&nbsp; صور متفاوتی ظاهر می&zwnj;شوند. می&zwnj;توانند حملات ناگهانی در طول یک شورش یا تظاهرات جمعی باشند، همچون وقتی خیابانی که به قصد گردش خودروها [طراحی شده] ازدحامی از افراد خشمگین می&zwnj;شود که در اعتراض راهپیمایی می&zwnj;کنند، یا وقتی مسجدی که به منزله مکانی آرام برای عبادت در نظر گرفته شده با شتاب تبدیل به درمانگاهی صحرایی برای کمک به مجروحان می&zwnj;شود، یا میدانی که چون گرهی ترافیکی آرایش یافته سیلی از مردم با پلاکاردها و پرچم&zwnj;ها و مشت&zwnj;های گره&zwnj;کرده می&zwnj;شود که از نیازهای آنان دفاع می&zwnj;کند. این شیوه&zwnj;ای است که انقلاب&zwnj;ها موقتا فضای عمومی را متحول و انقلابی می&zwnj;کنند. [...]</p>
<p>اما معماری انقلابی می&zwnj;تواند [از پیش اندیشیده] نیز طراحی شود. معماران اسطوره&zwnj;ای عصر مدرن بین دو جنگ جهانی دقیقا تلاش کردند همین کار را بکنند. آنها می&zwnj;خواستند معماریشان همه نظم&zwnj;های استقراریافته پیش از این را بر هم بزند. [...]</p>
<p>فقط در چند دهه اخیر است که معماری انقلابی حقیقی امکان&zwnj;پذیر شد، آنگاه که معماران بسیاری حق برخورداری از معماری را به مثابه حقی بنیادی که باید به همه مردم تعلق پذیرد شناختند، چه به آنان که می&zwnj;توانند برای آن هزینه بپردازند و چه آنان که نمی&zwnj;توانند، درست مانند دیگر حقوق جهانی متعارف&zwnj;تری نظیر مراقبت&zwnj;های بهداشتی و تحصیلات. این معماران به جستجوی روش&zwnj;های نوین مداخله حرفه&zwnj;ای مشتریانی برآمدند که نمی&zwnj;توانستند برای معماری هزینه کنند. راه&zwnj;حل&zwnj;های آنان متفاوت است. با این حال همگی در آگاهی از این مسئولیت سنگین شریک&zwnj;اند، مسئولیتی که حرفه&zwnj; آنها به منزله عرضه&zwnj;کننده خدمات در برابر پرداخت بر دوششان می&zwnj;گذارد.</p>
<p>...<br /><br />[۱] . در فاصله میان سال&zwnj;های ۱۳۹۳ تا ۱۳۹۵ قصد داشتم برای رساله دکتری&zwnj;ام بر موضوع حق&zwnj;ها در معماری کار کنم. یکی از مقالاتی که خیلی خوب باب بحث را در این حوزه باز می&zwnj;کند مقاله ناصر رباط در مجله معماری دانشگاه ام&zwnj;آی&zwnj;تی است. همان زمان از دکتر رباط اجازه گرفتم تا مقاله را ترجمه و در فصلنامه پنجره منتشر کنم. انتشار مجله مدتی متوقف شد و ترجمه ناتمام ماند. گزیده&zwnj;ای از مقاله را که بحثی&zwnj;تر است اینجا می&zwnj;آورم.</p>
<p dir="ltr"><br />[2]. Rabbat, Nasser. &ldquo;The rights to architecture&rdquo; in: Thresholds, 41 spring 2013, pp. 98-103</p>
<p><br />[۳] . تصویر نویسنده را با تصویر دیگری جایگزین کردم.</p>
<p>&nbsp;</p>
</div>