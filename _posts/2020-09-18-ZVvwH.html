--- 
title: "بررسی توصیفی پراکندگی و تراکم و قدمت‌گذاری مسجدهای تاریخی ثبت‌شده در فهرست آثار تاریخی ایران" 
authors: taheri 
types: blog 
featured: false
featureImg: "/assets/img/posts/ZVvwH.jpg" 
slug: ZVvwH 
gallery: 
- image_path: "/assets/img/posts/ZVvwH.jpg" 
  title: "بررسی توصیفی پراکندگی و تراکم و قدمت‌گذاری مسجدهای تاریخی ثبت‌شده در فهرست آثار تاریخی ایران" 
- image_path: "/assets/img/posts/ZVvwH-1.jpg" 
  title: "تصویر شمارۀ ۱ - موقعیت‌یابی مسجدهای تاریخی ایران در نرم‌افزار گوگل‌ارث" 
- image_path: "/assets/img/posts/ZVvwH-2.jpg" 
  title: "تصویر شمارۀ ۲ - روند موقعیت‌یابی و نشان‌گذاری مسجدهای تاریخی ایران، از یک تک‌بنا تا کلّ ایران" 
- image_path: "/assets/img/posts/ZVvwH-3.jpg" 
  title: "تصویر شمارۀ ۳: موقعیت مسجدهای تاریخی ایران در سامانۀ اطلاعات جغرافیایی" 
- image_path: "/assets/img/posts/ZVvwH-4.jpg" 
  title: "تصویر شمارۀ ۴ - نقشۀ تراکم مسجدهای ثبت‌شده در فهرست بناهای تاریخی ایران" 
- image_path: "/assets/img/posts/ZVvwH-5.jpg" 
  title: "تصویر شمارۀ ۵ - بیست شهرستان نخست ایران از منظر تعداد مسجدهای تاریخی ثبت‌شده در آن‌ها" 
- image_path: "/assets/img/posts/ZVvwH-6.jpg" 
  title: "تصویر شمارۀ ۶ - تعداد مسجدهای ثبت‌شده در بازه‌های مختلف زمانی از ۱۳۱۰ تا ۱۳۹۵" 
- image_path: "/assets/img/posts/ZVvwH-7.jpg" 
  title: "تصویر شمارۀ ۷ - تاریخ آغازبه‌ساخت و قدمت مسجدهای تاریخی ایران برمبنای اطلاعات آمده در پرونده‌های ثبتی" 
- image_path: "/assets/img/posts/ZVvwH-8.jpg" 
  title: "تصویر شمارۀ ۸ - تاریخ آغاز‌به‌ساخت و قدمت مسجدهای تاریخی ایران برمبنای اطلاعات درج‌شده در پروندۀ ثبتی آن‌ها" 
- image_path: "/assets/img/posts/ZVvwH-9.jpg" 
  title: "تصویر شمارۀ ۹ - پراکندگی مسجدهای تاریخی ایران براساس تاریخِ آغاز‌به‌ساخت آن‌ها" 
- image_path: "/assets/img/posts/ZVvwH-10.jpg" 
  title: "تصویر شمارۀ ۱۰- تراکم مسجدهای تاریخی ایران براساس تاریخِ آغاز‌به‌ساخت آن‌ها" 
 
--- 
<p>شمار بناهای ثبت&zwnj;شده در فهرست بناهای تاریخی ایران به حدود سی&zwnj;ودوهزار پرونده رسیده است و هنوز بر این تعداد افزوده می&zwnj;شود. بااین&zwnj;حال شمار بناهای پژوهش&zwnj;شده از این فهرست، بسیار اندک است. تاریخِ معماری&zwnj;ای که با هفتصد هشتصد بنا نوشته شود، بی&zwnj;تردید با تاریخ معماری&zwnj;ای که چند هزار بنا و شاهد و متن تاریخی را پشتوانۀ خود داشته باشد، متفاوت خواهد بود. کم&zwnj;شماری تک&zwnj;نگاری&zwnj;های بناها و محوطۀ تاریخی ایران دلیل&zwnj;هایی متعدد دارد؛ چه&zwnj;بسا انحصار فهرست و نقشۀ این بناها و محوطه&zwnj;ها به سازمان میراث فرهنگی؛ نامهم&zwnj;انگاشتن اکثریت بناهای ثبت&zwnj;شده و تمرکز ناروا بر اندک بناهای شاخص؛ تمرکز ناروا بر گسترۀ جغرافیایی محدودی که عمدتاً نواحی مرکزی ایران است و مواردی این&zwnj;چنینی از دلیل&zwnj;های عمدۀ آن باشد. باری سهم &laquo;مسجد&raquo; در این میان چیزی در حدود ۱۲۷۷ بنا است (فهرست بناهای تاریخی سازمان میراث فرهنگی).[۱] اکثریت این رقم اخیر را کلیّت کالبد یک مسجد در بر می&zwnj;گیرد؛ هرچند در تعدادی از مسجدهای نوسازی&zwnj;شده هم صرفاً یک جزء یا یک فضا به ثبت رسیده است.[۲] ثبت آثار تاریخی از سال ۱۳۱۰ در &laquo;فهرست آثار غیرمنقول&raquo; آغاز شد و سازمان متولی ثبت آثار &laquo;اداره کل حفاظت آثار باستانی و بناهای تاریخی ایران&raquo; بود. ثبت مسجدها نیز از ۱۵دی&zwnj;ماه۱۳۱۰ آغاز شد و در همان روز، بیست&zwnj;ودو مسجد تاریخی به ثبت رسید که همگی از شاخص&zwnj;ترین مسجدهای تاریخ ایران هستند: مسجدجامع&zwnj;های اصفهان، شیراز، قزوین، تبریز، دامغان، ورامین، خرگرد، و سمنان از جملۀ مسجدهای ثبت&zwnj;شده در آن روز بودند (همان). متعاقب انقلاب سال ۱۳۵۷، نهاد متولی آثار تاریخی سازمان میراث فرهنگی شد: در سال ۱۳۶۴ و در جلسۀ مجلس شورای اسلامی، اساسنامۀ سازمان میراث فرهنگی تصویب و سازمان میراث فرهنگی با استناد به آن تشکیل شد و از همان ابتدا، یکی از وظایف آن &laquo;ثبت آثار ارزشمند منقول و غیرمنقول فرهنگی-تاریخی کشور در فهرست آثار ملّی و فهرست&zwnj;های ذی&zwnj;ربط&raquo; و &laquo;ایجاد مرکز اسناد و مدارک میراث فرهنگی کشور (نظیر مجموعه گزارش&zwnj;های علمی، نقشه&zwnj;ها و عکس&zwnj;های بناها و...) جهت ارائۀ خدمات علمی و تحقیقاتی در این زمینه&raquo; تعریف شد (اساسنامۀ سازمان میراث فرهنگی، ۱۳۶۴).</p>
<p>بنابراین پرونده&zwnj;های ثبتی از دو وجه اهمیت بسیار دارند: نخست آنچه دربارۀ بناهای ثبت&zwnj;شده به ما می&zwnj;گویند؛ سپس آنچه دربارۀ خودِ ما، معاصران معماری&zwnj;اندیشی که در پی ثبت و نگهداری از آثار تاریخی و کنش&zwnj;های معمارانه و فرهنگی پیشینیان برآمده&zwnj;اند، در اختیار قرار می دهند. وجه اول این اهمیت برآمده از این واقعیت است که تعداد بناهای ثبت&zwnj;شده به&zwnj;مراتب بیشتر از تعداد بناهایی است که در قالب تک&zwnj;نگاری&zwnj;ها یا چندنگاری&zwnj;ها پژوهش شده&zwnj;اند. درواقع یگانه مرجع اطلاعاتی ما دربارۀ بسیاری از بناها و محوطه&zwnj;ها و مجموعه&zwnj;های تاریخی ایران پرونده&zwnj;های ثبتی است. وجه دوم اهمیت پیش&zwnj;گفته ناظر به خودِ پرونده&zwnj;های ثبتی است که چیزی قریب به یک قرن از نگرش متولیان فرهنگ و هنر ایران به بناهای تاریخی را نمایان می&zwnj;کند که موضوعی کاملاً درخورِ پژوهشِ مستقل است. زبانِ به&zwnj;کاررفته در پرونده&zwnj;های ثبتی، متولیان و امضاکنندگان اسناد مربوط، واژه&zwnj;ها و عبارت&zwnj;های به&zwnj;کاررفته در پرونده&zwnj;های ثبت&zwnj;شده در سال&zwnj;های مختلف، تاریخ&zwnj;گذاری&zwnj;های کارشناسان سازمان میراث فرهنگی بر بناها، اعضای شوراهای ثبت در سال&zwnj;های مختلف، اطلاعات داده&zwnj;شده در پرونده&zwnj;ها، پیشنهادکنندگان ثبت آثار، تهیه&zwnj;کنندگان پرونده&zwnj;های ثبتی، میزان دقتِ به&zwnj;کاررفته در ثبت پرونده&zwnj;ها، هزینۀ مرمّت بعضی بناها (که در شماری از پرونده&zwnj;های ذکر شده است)، و بسیاری امور این&zwnj;چنینی دیگر را می&zwnj;شود کاوید که هر کدام بخشی از تاریخ معماری&zwnj;پژوهی و میراث&zwnj;بانی معاصر ماست.</p>
<p>بررسی سی&zwnj;ودوهزار پروندۀ ثبتی، که منجر به شناخت مفاد آمده در پرونده&zwnj;ها شود، امری سودمند است که چه&zwnj;بسا تاریخ&zwnj;نگاری معماری آیندگان را غنای بیشتری بخشد و با شناخت کیفیت ثبت آثار، قدم&zwnj;هایی در راستای این بهبود آن برداشته است. به&zwnj;تبع قدمِ نخست هر بهبودی، شناخت وضع موجود است. در چنین وضعی به&zwnj;خدمت&zwnj;گرفتن ابزارهای جدید از راه&zwnj;های کارآمدی است که مدیریت این داده&zwnj;های انبوه را ممکن می&zwnj;کند. در نوشتۀ فعلی، مسجدهای تاریخی ایران، ثبت&zwnj;شده در فهرست سازمان میراث ایران از دو وجه بررسی شده&zwnj;اند: نخست پراکندگی و به&zwnj;تبع تراکم مسجدهای ثبت&zwnj;شده، و سپس تاریخ&zwnj;گذاری آن&zwnj;ها. بنابراین در گام نخست مسجدهای تاریخی ایران موقعیت&zwnj;یابی شدند تا مکان آن&zwnj;ها، به&zwnj;صورتِ رقومی موجود شود و امکان کاربست آن&zwnj;ها در سامانۀ اطلاعات جغرافیایی (GIS) فراهم شود. سپس موقعیت مسجدها در نرم&zwnj;افزار Arc-GIS مورد آزمون تراکم قرار گرفتند تا مشخص شود که مسجدهای ثبت&zwnj;شده عمدتاً در کدام مناطق ایران قرار گرفته&zwnj;اند. درنهایت تاریخِ ساخت مصوب مسجدها (تاریخی که به&zwnj;عنوان تاریخ ساخت هر مسجد در پروندۀ ثبتی آن آمده و مورد تصویب شورای ثبت آثار تاریخی قرار گرفته است) دسته&zwnj;بندی و جمع&zwnj;بندی و یکدست شدند و در &laquo;جدول ویژگی&zwnj;ها&raquo;[۳]ی هر مسجد، در Arc-GIS، وارد شدند تا مشخص شود تاریخ&zwnj;گذاری مسجدها، به&zwnj;صورتِ کلّی، به چه وضع بوده و مسجدهای ایران، براساس تاریخِ ساخت آن&zwnj;ها، در کدام نواحی ایران قرار دارند و نیز، مشخص شود که متعاقب تاریخ&zwnj;گذاری مسجدها، سهم هر قرن چقدر و کدام مسجدها بوده است. درواقع این پژوهش مقدمۀ طرح شماری از پرسش&zwnj;های جدید و نیز مقدمۀ پاسخ&zwnj;دهی به تعدادی از پرسش&zwnj;های پیش&zwnj;تر طراحی&zwnj;شده است؛ پرسش&zwnj;هایی که عموماً در حوزۀ روند ثبت مسجدها، سازوکار سازمان میراث فرهنگی، روند و دقت ثبت آثار و تاریخ&zwnj;گذاری آنان و... قرار دارند. همچنین شناختی جامع از تاریخِ آغاز&zwnj;به&zwnj;ساخت مسجدهای تاریخی ایران را پیش چشم پژوهشگران آتی می&zwnj;گذارد.</p>
<p><strong>پراکندگی مسجدهای ثبت&zwnj;شده</strong><br />مراد از پراکندگی مسجدهای ثبت&zwnj;شده، مکان&zwnj;های متنوعی در گسترۀ ایران است که مسجدهای تاریخی در آن&zwnj;ها قرار گرفته&zwnj;اند. در این بخش از پژوهش مختصات جغرافیایی مسجدهای ثبت&zwnj;شده در فهرست سازمان میراث فرهنگی براساس آدرس آن&zwnj;ها استخراج شد. آدرس مسجدها (و به&zwnj;طورِ&zwnj;کلّی همۀ بناهای تاریخی) هم در پروندۀ ثبتی آن&zwnj;ها موجود است و هم یکی از ستون&zwnj;های فهرست بناهای تاریخی را به خود اختصاص می&zwnj;دهد؛ هرچند نامِ بعضی خیابان&zwnj;ها و مرزهای بعضی شهرستان&zwnj;ها و استان&zwnj;ها در این نزدیک به نُه دهه تغییر کرده است. روند کار در این مرحله بدین&zwnj;صورت بود که موقعیت مسجدها در نرم&zwnj;افزار گوگل&zwnj;ارث[۴] نشان&zwnj;گذاری شد: موقعیت هر مسجد براساس آدرس آن در پهنۀ ایران پیدا شد و جای پیداشده، نشان&zwnj;گذاری و موقعیت ۱۲۲۷ مسجد تاریخی در نرم&zwnj;افزار مشخص شد&nbsp;(تصویر شمارۀ یک). این ۱۲۲۷ مسجد، مسجدهایی هستند که آدرس آن&zwnj;ها، از طریق پرونده&zwnj;های ثبتی یا با&zwnj;استفاده&zwnj;از فهرست مسجدهای تاریخی، در اختیارم قرار گرفته بود. هرچند به&zwnj;طریق پیش&zwnj;گفته جست&zwnj;وجو در میان آثار تاریخی با کلیدواژۀ &laquo;مسجد&raquo; نتیجه&zwnj;هایی پرشمارتر می&zwnj;دهد اما در این بررسی، آن مسجدهایی که صرفاً یک جزء (مثلاً محراب) یا یک بخشی از آن ثبت شده، از بررسی حذف شده&zwnj;اند؛ اطلاعات چند ده مسجد هم خارج از دسترس بود. متعاقب این نشان&zwnj;گذاری، مختصات جغرافیایی آن&zwnj;ها نیز عیان شود&nbsp;</p>
<p>بدین&zwnj;ترتیب جایگاه هر مسجد عیان می&zwnj;شود. این موقعیت&zwnj;یابی مبنایی بر آنچه خواهد شد که در جی&zwnj;آی&zwnj;اس صورت می&zwnj;پذیرد. بدین&zwnj;معنا که با استخراج مختصات جغرافیایی هر مسجد، امکان رایانه&zwnj;فهم شدن داده&zwnj;های معماری مسجدهای تاریخی ایران و به&zwnj;تبع بررسی آن&zwnj;ها با سامانۀ اطلاعات جغرافیایی فراهم خواهد شد. تصویر شمارۀ دو، روند موقعیت&zwnj;یابی را به&zwnj;شکلی جزئی&zwnj;تر ارائه می&zwnj;کند. در این روند، نخست هر مسجد به&zwnj;صورتِ مجزّا بر پهنۀ ایران در نرم&zwnj;افزار گوگل&zwnj;ارث موقعیت&zwnj;یابی شد؛ مبنای این امر، آدرس ثبت&zwnj;شدۀ هر مسجد در فهرست مسجدهای تاریخی ایران بود.&nbsp;(تصویر شمارۀ ۲)</p>
<p>بعد از آنکه موقعیت مسجدهای تاریخی ایران در نرم&zwnj;افزار گوگل&zwnj;ارث مشخص و نشان&zwnj;گذاری شد، این اطلاعات با استفاده از مختصات جغرافیایی هر مسجد وارد سامانۀ اطلاعات جغرافیایی (GIS) شدند. پای جی&zwnj;آی&zwnj;اس مدت&zwnj;هاست به عرصه&zwnj;هایی چون مدیریت بهداشت، زمین&zwnj;شناسی، زیست&zwnj;محیط، کشاورزی، معماری، شهرسازی و انواع شاخه&zwnj;های جغرافیا و... باز شده است؛ اما تاریخ&zwnj;نگاران در نسبت با سایرین، با تأخیر خود را از این سامانه بهره&zwnj;مند کرده&zwnj;اند. بااین&zwnj;همه خوش&zwnj;شانسی زیادی می&zwnj;خواهد که در پژوهشی، خصوصاً پژوهش&zwnj;های تاریخی، داده&zwnj;های مدنظر را پیشینیان به داده&zwnj;های رقومی تبدیل کرده باشند؛ جز این اگر باشد بخش زیادی از زمان و انرژی پژوهشگر به این می&zwnj;گذرد که داده&zwnj;ها را تبدیل به صورتی کند که برای رایانه قابل&zwnj;فهم باشد. در این پژوهش نیز هیچ بنیان رایانه&zwnj;فهمی برای مسجدهای تاریخی ایران در دست نبود که با بهره&zwnj;گیری از آن&zwnj;ها بشود اطلاعات را وارد سامانۀ اطلاعات جغرافیایی کرد. بنابراین تصویر زیر، که برمبنای موقعیت جغرافیایی ۱۲۲۷ مسجد از مسجدهای تاریخی ایران تولید شده است، نخستین لایۀ تولیدشده در جی&zwnj;آی&zwnj;اس به شمار می&zwnj;رود که بر موقعیت چنین تعدادی از بناهای تاریخی ایران (در اینجا بر موقعیت مسجدهای تاریخی) ناظر است.[۵]&nbsp;(تصویر شمارۀ ۳)</p>
<p><strong>تراکم مسجدهای ثبت&zwnj;شده</strong><br />با دراختیارداشتن پراکندگی مسجدهای ثبت&zwnj;شده در ایران، می&zwnj;شود نقشۀ تراکم مسجدهای ثبت&zwnj;شده را نیز تولید کرد. این نقشۀ تراکم&nbsp;(تصویر شمارۀ ۴)&nbsp;به روش کرنل[۶] در نرم&zwnj;افزار Arc-GIS تولید شده است. &nbsp;برآورد تراکم کرنل [۷] از روش&zwnj;های غیرپارامتری محاسبۀ تابع احتمال یک متغیر تصادفی است. چنان&zwnj;که نتیجۀ این آزمون نشان می دهد، تراکم مسجدهای ثبت&zwnj;شده در فهرست سازمان میراث فرهنگی ایران در نواحی مرکزی ایران، خصوصاً در استان&zwnj;های اصفهان و یزد به&zwnj;شکلی چشمگیر از سایر نواحی ایران بیشتر است. هرچند موضوع را نمی&zwnj;شود به بیشتربودن ساخت&zwnj;وساز در این نواحی یا رغبت بیشتر ساکنان به مسجدسازی فروکاست. عواملی متعدد در تراکم بیشتر مسجدهای تاریخی ثبت&zwnj;شده در نواحی پررنگ&zwnj;تر مؤثر بوده&zwnj;اند؛ حفظ بیشتر و بهتر آن&zwnj;ها در گذر زمان، مصون&zwnj;ماندن (عامدانه یا غیرعامدانه) از گزند تخریب&zwnj;های انسانی و طبیعی، بررسی&zwnj;ها و کاوش&zwnj;های بیشتر در این مناطق، ثبات اجتماعی و اقتصادی بهتر و بیشتر در گذر زمان، تخصیص بیشتر بودجه و هزینه&zwnj;کرد بیشتر و و به&zwnj;تبع امکان تهیۀ مدارک و پیشنهادِ ثبت شماری افزون&zwnj;تر از مسجدها در مجموعه&zwnj;های استانی میراث فرهنگی از امور مؤثر است و جز موارد برشمرده، دلیل&zwnj;های دیگری را نیز با بررسی&zwnj;های بیشتر &nbsp;می&zwnj;شود برشمرد.</p>
<p>&nbsp;اگر تعداد مسجدهایی که در هر یک از شهرستان&zwnj;های ایران به ثبت رسیده&zwnj;اند هم موردبررسی قرار گیرد، نقشۀ تراکم تولیدشده تأیید می&zwnj;شود. از میان ۱۲۷۳ مسجد بررسی&zwnj;شده مشخص شد که این مسجدها حدوداً در ۱۸۰ شهرستان از مجموع حدوداً ۴۳۰ شهرستان ایران پراکنده&zwnj;اند.[۸] از میان شهرستان&zwnj;هایی که مسجدِ تاریخی دارند، ۳۷ شهرستان حداقل ۱۰ مسجد تاریخی را در خود جای داده&zwnj;اند و ۱۴۴ شهرستان، کمتر از ۱۰ مسجد ثبت&zwnj;شده دارند. نیز گفتنی است که ۴۵ شهرستان از مجموعۀ یادشده، صرفاً یک مسجد تاریخی را درون خود جای داده&zwnj;اند.&nbsp;تصویر شمارۀ ۵&nbsp;در راستای نقشۀ تراکم ارائه&zwnj;شده، نمایانگر بیست شهرستان نخست از منظر تعداد مسجدهای ثبت&zwnj;شده در آن&zwnj;ها است. همچنین&nbsp;نمودار&nbsp;تصویر شمارۀ&nbsp;۶&nbsp;نشان می&zwnj;دهد که تاکنون چند جلسه از جلسات ثبت بوده که در آن&zwnj;ها حداقل یک مسجد به ثبت رسیده است. تاریخ&zwnj;های ذکرشده در ذیل نمودار، هر ده جلسه یک بار، تاریخِ برگزاری جلسۀ ثبت را نشان می&zwnj;دهد؛ بدین&zwnj;ترتیب هر چه بازۀ زمانی تاریخ&zwnj;های ذکرشده در ذیل نمودار کمتر باشد، یعنی در آن بازه تعداد جلسه&zwnj;های بیشتری به ثبت مسجدها اختصاص داشته است. همچنین هر چه درازای ستون&zwnj;ها بیشتر باشد، تعداد مسجدهای ثبت&zwnj;شده در هر جلسه بیشتر است: چنان&zwnj;که ملاحظه می&zwnj;شود، تعداد مسجدهای ثبت&zwnj;شده در هر جلسه، از کمی قبل&zwnj;تر از آغاز دهۀ هشتاد تا کمی بعد از آغاز دهۀ ۹۰، افزایشی قابل&zwnj;توجه داشته است. بررسی اموری این&zwnj;چنین و موارد مشابه دیگر ما را با نگرش معاصران و پیشینیانمان در بازه&zwnj;ای حدوداً یک قرنی آشنا می&zwnj;کند و کیفیت ثبت آثار را عیان و امکان&zwnj;های بهبودبخشی وضعیت آن&zwnj;ها را میسّر می&zwnj;کند. بررسی علّت رشد ثبت مسجدها در دهۀ مزبور می&zwnj;تواند موضوع نوشتاری جدا باشد.</p>
<p><strong>قدمت&zwnj;گذاری مسجدهای ثبت&zwnj;شده در فهرست سازمان میراث فرهنگی</strong><br />مسجدهای تاریخی به&zwnj;ثبت&zwnj;رسیده شناسنامه&zwnj;ای دارند که قدمت بنا در آن نوشته شده است. قدمت&zwnj;گذاری بناها نخست به تشخیص کارشناس یا نهاد پیشنهاددهندۀ ثبتِ اثر است (که در مسجدهای جدیدتر، عموماً این نهاد پیشنهاددهنده همان سازمان میراث فرهنگی استانی است که اثر پیشنهادشده در آن واقع است) و سپس، قدمت پیشنهادشده در شورایی مطرح و درصورتِ صلاحدید، تأیید یا اصلاح می&zwnj;شود. در این بخش از پژوهش، آنچه در پروندۀ ثبتی هر مسجد به&zwnj;عنوان قدمت آن مسجد در نظر گرفته شده، مبنای کار قرار گرفت تا تعیین قدمت مسجدهای تاریخی ایران مشخص شود. معیار این بررسی، صرفاً سند نهایی ثبت مسجدهاست و اگر تاریخ&zwnj;های ذکرشده در پیشنهاده&zwnj;ها با نتیجۀ بررسی شورای ثبت در تزاحم قرار گرفته باشد، ملاک این بررسی نظر شورای ثبت و عبارتِ آمده در سند ثبتی است.</p>
<p>در پرونده&zwnj;های ثبتی از عبارت&zwnj;های متنوعی برای تاریخ&zwnj;گذاری بناها بهره برده&zwnj;اند؛ نبود قانون یکپارچه و همه&zwnj;شمول و منسجمی از آغاز روند ثبت بناهای تاریخی و همچنین تغییر اعضای شورای ثبت و مواردی این&zwnj;چنینی، موجب چنین امری شده است. در بیشتر پرونده&zwnj;های ثبتی از دوره&zwnj;های سیاسی (برای مثال: قاجار، صفوی، افشاری، اتابکان، مظفریان، دیالمه، مغول) استفاده شده است؛ گاهی این دوره&zwnj;های سیاسی به&zwnj;صورتی دقیق&zwnj;تر آمده است (برای مثال: اوایل قاجاری، اواخر صفوی، اوایل افشاریان)؛ گاهی نیز برای ذکر تاریخ ساخت از قرن ساخت (برای مثال: قرن هشتم، احتمالاً قرن دهم به بعد) بهره برده&zwnj;اند. همچنین عبارت&zwnj;هایی نظیر &laquo;ساسانی&raquo; (مثلاً در ذکر آغاز ساخت بنای جامع فهرج)، &laquo;معاصر&raquo; (برای مثال دربارۀ بناهایی همچون مسجدهای اسدمحله و ریحانه&zwnj;بر ماسوله)، &laquo;قرون میانه و متأخر اسلامی&raquo; (مثلاً در مسجد ابالؤلؤ آران&zwnj;وبیدگل)، &laquo;اوایل اسلام تا معاصر&raquo; (مثلاً در جامع سریزد)، &laquo;صدر اسلام&raquo; (در مسجد عبدالله&zwnj;بن&zwnj;عمر دالاهو)، &laquo;قرون متأخر اسلامی&raquo; (برای مثال در مسجد آفتاح دزفول) نیز در سند ثبتی مسجدهای تاریخی ایران به چشم می&zwnj;خورد.</p>
<p>براساس بررسی&zwnj;های صورت&zwnj;گرفته بر ۱۱۳۶ مسجد ثبت&zwnj;شده در فهرست بناهای تاریخی سازمان میراث فرهنگی[۹]، تعداد مسجدهایی که در سند ثبتی نهایی آن&zwnj;ها از تاریخِ دقیق ساخت بنا استفاده شده است (برای مثال:&zwnj;مسجد سر پل خواجه صدوق، مسجد حاج شیرعلی یکن&zwnj;آباد همدان، مسجدجامع بوکان) بسیار اندک است.[۱۰] همچنین برای قدمت&zwnj;گذاری حدوداً ۱۵۰مسجد تاریخی، از &laquo;قرن&raquo; ساخت بنا استفاده کرده&zwnj;اند؛ و جز حدوداً ۲۰مسجدی که در ذکر تاریخِ ساختِ آن&zwnj;ها از عبارت&zwnj;های نظیر &laquo;قرون متقدم اسلامی&raquo;، &laquo;قرون متأخر اسلامی&raquo;، یا &laquo;قرون اولیۀ اسلامی&raquo; استفاده شده است، قدمت&zwnj;گذاری باقی بناها (حدوداً ۹۶۶ مسجد) با استفاده از دوره&zwnj;بندی سیاسی (سلجوقی، صفوی و...) بوده است. این امر نشان می&zwnj;دهد که در شورای ثبت و نیز در مجموعۀ میراث فرهنگی کشور، به تاریخ&zwnj;گذاری براساس دوره&zwnj;های سیاسی اقبال بسیار بیشتری بوده است؛ تابدان&zwnj;جا که ۸۵درصد از قدمت&zwnj;گذاری مسجدهای تاریخی ایران را با بهره&zwnj;وری از دوره&zwnj;های سیاسی انجام داده&zwnj;اند.</p>
<p>&nbsp;ناگزیر و به&zwnj;قصد نیل به یکدستی، تغییراتی در این تاریخ&zwnj;گذاری&zwnj;ها داده&zwnj;ایم تا امکان بررسی توصیفی این قدمت&zwnj;گذاری&zwnj;ها فراهم شود. کم&zwnj;شماری تعدادی از واژه&zwnj;های مورداستفاده در قدمت&zwnj;گذاری پرونده&zwnj;های ثبتی و هم&zwnj;پوشانی تعدادی از آن&zwnj;ها دلایل دیگر این تغییردهی بوده&zwnj;اند. بنابراین تاریخ&zwnj;گذاری&zwnj;هایی که بااستفاده از قرنِ ساخت بنا انجام شده بودند، به تاریخ&zwnj;های برآمده از دوره&zwnj;بندی سیاسی تغییر کردند، بدیهی است این تغییردهی نه به معنای تأیید دوره&zwnj;بندی سیاسی مسجدهای تاریخی ایران است و نیز نه بر ساختِ یک مسجد به&zwnj;دست حاکمان یک سلسلۀ خاص دلالت می&zwnj;کند؛ حتی به این معنا هم نیست که فلان مسجد، در دوره&zwnj;ای ساخته شده که حاکمیتِ شهر یا روستایی که کالبد مسجد در آن واقع است، با سلسلۀ نام&zwnj;برده بوده باشد. بلکه این نام&zwnj;گذاری صرفاً به&zwnj;قصد بازشناسی تاریخ&zwnj;گذاری&zwnj;های میراث فرهنگی و قرابت به کمیّت مسجدهای تاریخی ایران براساس تاریخ ساخت آنان بوده است. بنابراین دوره&zwnj;های سیاسی&zwnj;ای که در ادامه می&zwnj;آیند، بیشتر دلالت بر &laquo;زمان&raquo;ی می&zwnj;کنند که این سلسله&zwnj;ها در قدرت بوده&zwnj;اند. همچنین گفتنی است که هدف از این بررسی، شناخت قدمت&zwnj;گذاری&zwnj;های کارشناسان سازمان میراث فرهنگی و بازشناسی شمارِ مسجدهای ساخته&zwnj;شده در هر زمان است، بنابراین رویکرد من&nbsp;به تاریخ&zwnj;گذاری&zwnj;ها انتقادی نبوده است. هرچند مقدمۀ بازنگری و مواجهۀ انتقادی و دقیق&zwnj;تر با تاریخ&zwnj;گذاری مسجدهای تاریخی ایران، همین بررسی&zwnj;های کمّی و توصیفی است که راه را بر پژوهش&zwnj;های آتی باز می&zwnj;کند.</p>
<p>بدین&zwnj;&zwnj;ترتیب همۀ عبارت&zwnj;های پیش&zwnj;گفته و دیگر عبارت&zwnj;های موجود در پرونده&zwnj;های ثبتی را ذیل عبارت&zwnj;های &laquo;پیشاسلجوقی&raquo;، &laquo;سلجوقی&raquo;، &laquo;ایلخانی&raquo;، &laquo;تیموری&raquo;، &laquo;صفوی&raquo;، &laquo;زندی&raquo;، &laquo;قاجاری&raquo; و &laquo;اواخر قاجار&raquo;[۱۱] و &laquo;معاصر&raquo; جای داده&zwnj;ایم. برای مثال عبارت&zwnj;های &laquo;مظفریان&raquo; و &laquo;قرن هفت و هشت&raquo; ذیل &laquo;ایلخانی&raquo;، عبارت&zwnj;های &laquo;صفاریان&raquo; و &laquo;دیالمه&raquo; و &laquo;ساسانی&raquo; ذیل &laquo;پیشاسلجوقی&raquo;، و عبارت &laquo;قرن نُه&raquo; ذیل &laquo;تیموری&raquo;، مسجدهای خوارزمشاهی ذیل سلجوقی، و مسجدهای افشاری (۹مسجد) ذیل زندی گنجانده شد. همچنین در پرونده&zwnj;هایی که یک بازۀ ساخت در آن&zwnj;ها آمده بود (مثلاً &laquo;سلجوقی تا صفوی&raquo;) زمانِ آغاز ساختِ بنا معیار قرار گرفت. نهایتاً این بررسی بر ۱۱۳۳ مسجد تاریخی صورت پذیرفت که نتیجۀ آن در جدول زیر نمایان است&nbsp;(تصویر شمارۀ ۷و تصویر شمارۀ ۸).&nbsp;</p>
<p>در گام بعدی این اطلاعاتِ ناظر بر قدمت هر مسجد در ردیف مربوط به هر مسجد، در سامانۀ اطلاعات جغرافیایی، وارد شد. هدف از این بخش، چنین بود که مشخص شود مسجدهای تاریخی ایران، براساس قدمت و زمانِ ساختِ آن&zwnj;ها، در کدام نواحی ایران قرار گرفته&zwnj;اند. درواقع نقشۀ تولیدشده در این بخش نشان می&zwnj;دهد که برای مثال، مسجدهای پیشاسلجوقی در چه نواحی&zwnj;ای از ایران قرار دارند؛ یا شمار مسجدهای ساخته&zwnj;شده در دورۀ ایلخانان در چه بخش&zwnj;هایی از گسترۀ ایران بیشتر است&nbsp;(تصویر شمارۀ ۹).&nbsp;در گام بعدی از تک&zwnj;تک نقشه&zwnj;های ناظر بر دورۀ ساخت مسجدهای تاریخی، آزمون تراکم گرفته شد تا مشخص شود که حضور هریک گونه&zwnj;مسجدها ، برمبنای دورۀ ساخت آنان، در کدام نواحی ایران پررنگ&zwnj;تر است. گفتنی است این نقشه&zwnj;ها به&zwnj;دلیل محدودیت&zwnj;های نقشۀ کاغذی و چارچوب مقالۀ حاضر درکنارِهم ارائه شده&zwnj;اند و مقایسۀ آن&zwnj;ها تنها درصورت توجه به راهنمای هر نقشه، که به&zwnj;صورت مجزّا و متفاوت در سمت راست آن&zwnj;ها آمده است، ممکن است&nbsp;(تصویر شمارۀ ۱۰)</p>
<p><strong>نتیجه</strong><br />پرونده&zwnj;های ثبتی نه&zwnj;فقط حامل اطلاعات ارزشمندی از بناهای تاریخی ایران هستند بلکه خودِ آن&zwnj;ها و روند ثبت آثار و اطلاعات آمده در آن&zwnj;ها نیز درخور پژوهش است. تاریخ ثبت بناهای تاریخی در ایران به مرز یک سده نزدیک می&zwnj;شود و سال ۱۳۱۰ که ثبت آثار شروع شد تاکنون، نوعِ محتوای عرضه&zwnj;شده در هر پرونده را می&zwnj;شود از وجوهی متنوع نگریست و بررسی کرد. در جستار فعلی، موقعیت مسجدهای تاریخی ثبت&zwnj;شده در فهرست سازمان میراث فرهنگی، تراکم مسجدهای ثبت&zwnj;شده و تاریخ&zwnj;گذاری آن&zwnj;ها مورد بررسی قرار گرفت و اطلاعات به&zwnj;دست&zwnj;آمده، در سامانۀ اطلاعات جغرافیایی (GIS) ارائه شد. تولید لایۀ رقومی مسجدهای تاریخی ایران و به&zwnj;تبع تولید نقشه&zwnj;های پراکندگی و تراکم آن&zwnj;ها برای نخستین بار از دستاوردهای این جستار است.</p>
<p>چنان&zwnj;که نقشه&zwnj;ها نشان می&zwnj;دهند، تراکم مسجدهای ثبت&zwnj;شده در استان&zwnj;های یزد و اصفهان بسی بیشتر از دیگر مناطق ایران است. در میان شهرستان&zwnj;های ایران هم شهرستانِ اصفهان و شهرستانِ یزد چیزی قریب به ۲۰۰ مسجد تاریخی را در خود جای داده&zwnj;اند و پس از این دو، شهرستان&zwnj;های تبریز، همدان، کاشان، بیرجند، شیراز، تهران، گناباد، و میبد قرار دارند. از لحاظ تاریخ&zwnj;گذاری کارشناسان سازمان میراث فرهنگی در دوره&zwnj;های مختلف ثبتِ مسجدهای تاریخی نیز بررسی&zwnj;های توصیفی صورت گرفت و متعاقب همگن&zwnj;سازی تاریخ&zwnj;گذاری&zwnj;ها مشخص شد که بیش از نیمی از مسجدهای تاریخی ایران مربوط به دورۀ قاجار هستند. چنان&zwnj;که تأکید شد دوره&zwnj;بندی محقق&zwnj;شده در این جستار به&zwnj;معنای تأیید دوره&zwnj;بندی&zwnj;های سیاسی نیست؛ بلکه چون اکثر تاریخ&zwnj;گذاری&zwnj;های کارشناسان میراث فرهنگی و همچنین سند ثبتی مسجدهای تاریخی ایران بااستفاده&zwnj;از دوره&zwnj;های سیاسی صورت گرفته و هدف من&nbsp;نیز صرفاً بازشناسی آن&zwnj;ها و گشایش بابی در تدقیق در آن&zwnj;ها بوده است، مقالۀ حاضر نیز از دوره&zwnj;های سیاسی بهره برده است. تاریخِ آغازبه&zwnj;ساخت ۲۴ مسجد تاریخی ایران به قرن&zwnj;هایی بازمی&zwnj;گردد که هنوز سلجوقیان بر ایران استیلا نداشتند. ساخت حدوداً ۵درصد از مسجدهای ثبت&zwnj;شدۀ ایران از دورۀ سلجوقیان آغاز شده و سهم دیگر دوره&zwnj;ها هم به&zwnj;ترتیب ۸.۱٪ (۹۲مسجد) ایلخانی، ۳.۸٪ (۴۳مسجد) تیموری، ۱۹.۷٪ (۲۲۳مسجد) صفوی، ۳.۴٪ (۳۹مسجد) زندیان و افشاریان، و ۴.۱٪ (۴۶مسجد) پهلوی و معاصر است.</p>
<p>این جستار به&zwnj;قصد ایجاد مبنایی برای پژوهش&zwnj;های آتی در گسترۀ مسجدهای تاریخی ایران ارائه شده است و به همین منظور، به بررسی توصیفی پراکندگی و تراکم و قدمت&zwnj;گذاری مسجدهای تاریخی ایران پرداخته است. اهمیت شناخت کامل و جامع توصیفی وجوه مختلف مسجدهای ایران خصوصاً از منظر آنچه در پرونده&zwnj;های ثبتی آمده است، نمونه&zwnj;گزینی دقیق&zwnj;تر و علمی آیندگان برای پژوهش&zwnj;های مختلف و خصوصاً پژوهش&zwnj;های گونه&zwnj;شناختی است. چراکه اگر فرایند نمونه&zwnj;گزینی به&zwnj;روشی علمی و با شناخت نسبی از وضع موجود صورت نپذیرد، به صدور حکم&zwnj;های کلّی بر مبنای بررسی نمونه&zwnj;های جزئی می&zwnj;انجامد؛ چنان&zwnj;که برای&zwnj;مثال، تمرکز بر مسجدهای تاریخی یزد بدون درنظرگیری تعداد آن&zwnj;ها و نسبت این تعداد با سایر مسجدهای ایران، همچنین لحاظ&zwnj;نکردن تعداد کافی و متنوع از انواع گونه&zwnj;مسجدهای موجود در هر شهرستان، به تعمیم جزء بررسی&zwnj;شده به کل خواهد انجامید. همچنین با مشخص&zwnj;شدن قدمت هر مسجد، از این پس جست&zwnj;وجوها و پژوهش&zwnj;هایی که اطلاعات ناظر بر تاریخِ ساخت مسجدها را با شیوه&zwnj;های معماری و مؤلفه&zwnj;های ساختمانی مسجدها می&zwnj;سنجند، به&zwnj;شکلی دقیق&zwnj;تر ممکن خواهد شد. چنان&zwnj;که تاکنون بنیانی دربارۀ تاریخ ساخت مسجدها و شناخت آن&zwnj;ها از منظر قدمتی که دارند، موجود نبود.</p>
<p>&nbsp;<strong>پی&zwnj;نوشت&zwnj;ها</strong><br />[۱] &nbsp;در اطلاعات به&zwnj;دست&zwnj;آمده از سازمان میراث فرهنگی که در این پژوهش مورد استفاده قرار گرفته&zwnj;اند، جدیدترین تاریخِ ثبت مربوط به مهرماه ۱۳۹۵ است؛ بنابراین جای شمار و اطلاعات مسجدهایی که از آن تاریخ به بعد به فهرست بناهای تاریخی سازمان میراث فرهنگی افزوده شده&zwnj;اند، در این جستار خالی است.<br />[۲] &nbsp;برای مثال از مجموعۀ مسجدجامع کرمانشاه، شبستان جنوبی مسجد بخش تاریخی آن است؛ یا از مسجد مستوفی رشت، &laquo;محراب و جدارۀ جنوبی&raquo; مسجد به ثبت رسیده است.</p>
<p dir="ltr">[3] attribute table<br />[4] Google Earth</p>
<p>[۵] &nbsp;بااستفاده&zwnj;از همین لایۀ تولیدشده، می&zwnj;شود اطلاعات گونه&zwnj;شناختی فضاها و اندام&zwnj;های مسجدهای تاریخی ایران را به اطلاعات مکانی مسجدها افزود و نقشه&zwnj;های گونه&zwnj;شناختی مختلفی از مسجدهای تاریخی ایران تولید کرد.</p>
<p dir="ltr">[6] Kernel density<br />[7] Kernel density estimation</p>
<p>[۸] &nbsp;گفتنی است که تعداد و تقسیم&zwnj;بندی شهرستان&zwnj;ها در گذر زمان تغییر کرده است؛ بنابراین در متن از لفظ &laquo;حدوداً&raquo; بهره برده&zwnj;ام. هرچند دامنۀ این تغییرات چندان گسترده نیست و اثر قابل&zwnj;توجهی بر نتایج ارائه&zwnj;شده نمی&zwnj;گذارد.<br />[۹] در این بخش از پژوهش، صرفاً اطلاعات ناظر بر قدمت ۱۱۳۶ مسجد را در اختیار داشتم.<br />[۱۰] &nbsp;هرچند در محتوای پرونده&zwnj;های ثبتی، خواندن تاریخِ ساخت یا تعمیر نوشته&zwnj;شده بر کتیبه&zwnj;ها، حتی تبدیل ماده&zwnj;تاریخ&zwnj;ها به تاریخ هجری نیز گاهی مشاهده می&zwnj;شود، معیار این بررسی سند نهایی ثبتِ بناهاست؛ همان سندی که به امضای رئیس وقت سازمان میراث فرهنگی می&zwnj;رسد.<br />[۱۱] علت تفکیک &laquo;اواخر قاجار&raquo; از &laquo;قاجار&raquo; یا ادغام&zwnj;نکردن آن با &laquo;پهلوی&raquo; شمار نسبتاً زیاد پرونده&zwnj;هایی بود که قدمتِ بنای مربوط را &laquo;اواخر قاجار&raquo; در نظر گرفته بودند.</p>
<p><strong>&nbsp;منابع</strong></p>
<p>این نوشتار برگرفته از پایان&zwnj;نامۀ کارشناسی&zwnj;ارشد&nbsp;من با عنوان &laquo;تحلیل و رقومی&zwnj;سازی داده&zwnj;های معماری مسجدهای تاریخی ایران با استفاده از نرم&zwnj;افزارهای ArcGIS و SPSS: درآمدی بر پژوهش&zwnj;های گونه&zwnj;شناختی معماری مسجدهای ایران&raquo; در رشتۀ مطالعات معماری ایران دانشگاه تهران است که استاد راهنمای آن دکتر حامد مظاهریان و استاد مشاور آن دکتر سعید خاقانی بودند.</p>
<p>پرونده&zwnj;های ثبتی مسجدهای تاریخی ایران (۹۵۲ پرونده)</p>
<p>فهرست بناهای تاریخی ثبت&zwnj;شده در سازمان میراث فرهنگی</p>
<p>قانون اساسنامۀ سازمان میراث فرهنگی، ۱۳۶۶</p>