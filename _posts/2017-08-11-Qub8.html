--- 
title: "وقتی می‌گوییم «هنر اسلامی» از چه صحبت می‌کنیم؟(۴) ترجمه تلخیص شده از مقاله آوینام شِیلم" 
authors: r.mojtahedzadeh 
types: blog 
featured: false
slug: Qub8 
--- 
<div>
<div>
<p>آوینام شیلم استاد هنر اسلامی در دانشگاه مونیخ و از مورخانی است که با رویکرد پسااستعماری در این حوزه فعالیت می&zwnj;کند. یادداشت حاضر آخرین بخش از سلسله یادداشت&zwnj;هایی است که خلاصه یکی از مقالات مشهور اوست:</p>
<p>آنگونه که پیشتر آمد، امروزه آشکار است مورخان هنر اسلامی تمایل دارند حملات عمده و تحقیقات انتقادیشان را به کلیت اصطلاح &laquo;هنر اسلامی&raquo; معطوف سازند. چنین تمایلی ضرورتا می&zwnj;خواهد از تجدیدنظر در تعاریف ویژه هنر اسلامی و بازاندیشی در دسته&zwnj;بندی&zwnj;های این حوزه، در ارزیابی&zwnj;های زیباشناسی&zwnj;اش بهره گیرد. بنابراین، طیف وسیعی از مورخان هنر اکنون به جستجوی شواهد بصری مشغولند تا نشان دهند &laquo;هنر اسلامی&raquo; یک اصطلاح&zwnj;شناسی خیالی است؛ که، به تعبیر اظهارشده از هاتینگر در آغاز این مقاله، محصول تفکر غربی است. گویی موتور ماشین خیالی هنر اسلامی با نشانگان زیباشناسی غربی&zwnj;اش، قطعه به قطعه، در حال پیاده شدن است.</p>
<p>مسأله دیگر معیارهای چندی از هنر غربی است، که آشکارا بر حوزه تاریخ هنر اسلامی تحمیل شده و تا به امروز موقعیت آن را تحت تاثیر قرار داده است. برای نمونه، اصطلاح "کلاسیک" (به هر دو معنای سبک و دوره)، با تمام اذنابش، نقشی حیاتی در خوانش و ارزیابی هنر و معماری اسلامی در مجموع، و نیز شاخه&zwnj;های خاصی نظیر نقاشیِ مینیاتور، بازی می&zwnj;کند. پس جای تعجب نیست که هنر اموی همواره به&zwnj;مثابه شعبه&zwnj;ای از هنر کلاسیک &ndash;که در سوریه و بعدتر اندلس وجودداشته- دیده شده و از این دیدگاه هم زیان و هم بهره برده است. از سوی دیگر، این دیدگاه برای مورخان هنر اروپایی توضیحی برای تداوم سنت&zwnj;های معماری کلاسیک در اروپا و بخش&zwnj;های شرقی حوزه آبخیز مدیترانه فراهم می&zwnj;آورد؛ که به خلق روایتی استوار برای تحولات عصر رنسانس کمک می&zwnj;کند. به&zwnj;این&zwnj;ترتیب یادمانهای معمارانه&zwnj;ای چون مسجد اموی قرطبه یا مسجد جامع کروئان [شهری در فرانسه] به میانجی انتقال سنت&zwnj;های کلاسیک در سال&zwnj;های سیاه قرون وسطی اروپا بدل می&zwnj;شوند. اما از طرف دیگر، هنگامی که از مرگ عصر کلاسیک در روزگار افول باستان متاخر بحث می&zwnj;کنیم، یادمان&zwnj;های مشابهی را به خدمت می&zwnj;گیریم تا تباهی زیباشناسی کلاسیک را نشان دهیم. در این مدل سایر فعالیت&zwnj;های هنری، نظیر نقاشی نسخ خطی ایرانی یا دیوارنگاره&zwnj;های تزیینی عباسی، علی&zwnj;رغم چیرگی&zwnj;شان درون کلان&zwnj;روایت هنر اسلامی اغلب به&zwnj;مثابه امری غیرمتعارف [۱] در حوزه گسترده&zwnj;تر تاریخ هنر طبقه&zwnj;بندی شده است.</p>
<p>"رنسانس" اصطلاح دیگری است که ضربه سنگینی به حوزه هنر اسلامی وارد کرده است. رنسانس ایتالیا، به&zwnj;عنوان مدلی برای کشف دوباره فرهنگ گذشته، شناخت انسانی سبک&zwnj;های ناهنجار تاریخی [۲] در ادوار گذشته و تولد دوباره سنت انسان&zwnj;محوری، همواره در قالب مدلی غربی برای رد کردن اسلام خدمت کرده است. سوال عمومی و تحریک&zwnj;آمیز مورخان هنر که به رنسانس اروپایی تخصیص می&zwnj;یابد، به&zwnj;عنوان مثال چنین است. "چرا هنر اسلامی هرگز رنسانسی، مشابه آنچه ما داشتیم، نداشته است؟" این یکی از مباحثی است که مکرر عنوان می&zwnj;شود تا نشان دهد جوامع اسلامی درون مرزهایی بسته و سنتی ذاتا قرون وسطایی عمل می&zwnj;کنند. اما کسی نمی&zwnj;اندیشد چگونه می&zwnj;توان از رنسانس اسلامی پرسش کرد؛ درحالیکه، برخلاف غرب لاتین، جهان اسلامِ قرون میانه هرگز سنت موسوم به کلاسیک را از دست نداده است؟</p>
<p>"پرسپکتیو" الگوی دیگری است که نه تنها یک دارایی مطلقا غربی به&zwnj;شمار می&zwnj;رود، بلکه همزمان برای ارزیابی نقاشی اسلامی بکار برده می&zwnj;شد و می&zwnj;شود. عامیانه&zwnj;ترین پرسشی که من در ارتباط با پرسپکتیو با آن مواجه شدم، چنین بود: "اگر مسلمانان مدعی&zwnj;اند تمام زمینه&zwnj;های علمی در نورشناسی و علم تجربی که غرب را قادر به کشف پرسپکتیو ساخته داشته&zwnj;اند، چرا خود آن را اختراع نکردند؟" علی&zwnj;رغم خامی عبارت&zwnj;پردازی این سوال، زمان آن است که به آن پاسخ داده شود؛ و این پاسخ نباید منحصر به مورخان هنر اروپایی باقی بماند.</p>
<p>محاکات [۳] تقریبا، اگر نگوییم کاملا، خصیصه فرهنگ بصری غربی است. از آنجا که این خصیصه به&zwnj;عنوان ترجمه وفادارانه طبعیت در هنرهای غربی دست بالا را یافته، هنر اسلامی شده، حتی اگر شمایل&zwnj;گریز و تزئینی باشد، با همین معیار سنجیده شود. آیا نباید هیچکس به دیگر حالات بازنمایی بصری در جهان اسلام نظری بیندازد؟ شاید کاربرد گسترده معانی مجازی شاعرانه بتواند به بازاندیشی مفهوم محاکات در جهان اسلام کمک کند. یکی از مشهورترینِ این معانی مجازی، و شاید نخستین تمثیل، در سوره نور، آیه نور (۲۴:۳۵) نهفته است. آنجا که می&zwnj;فرماید: "مثل نور او چون چراغدانی است که در آن چراغی، و آن چراغ در شیشه&zwnj;ای است. آن شیشه گویی اختری درخشان است..." من در اینجا می&zwnj;خواهم علاوه بر این تشبیه مشهورِ قرآنی، به قیاس شگفت&zwnj;آوری ارجاع دهم که میان انسان و شی ترتیب داده شده؛ و در شعری منقور بر کوزه&zwnj;ای ایرانی از قرن دوازدهم [میلادی]، که اخیرا در اورشلیم [بیت المقدس] کشف شده، به چشم می&zwnj;خورد. این کتیبه در اطراف گردن کوزه، کمی پایین&zwnj;تر از بخش بالایی دسته&zwnj;اش، به چشم می&zwnj;خورد [۴]:</p>
<p>این کوزه چو من عاشق زاری بوده است&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; دربند سر زلف نگاری بوده است.</p>
<p>این دست که بر گردن او می&zwnj;بینی&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; دستی است که بر گردن یاری بوده است.</p>
<p>این استعاره، و شمار زیادی از نمونه&zwnj;های مشابه توصیف&zwnj;شده در آثار هنری، می&zwnj;تواند طرز دیگری از "محاکات" را [در مقایسه با پرسپکتیو] در هنرهای اسلامی مطرح سازد.</p>
<p>علاوه براین، بحث چشمگیری که غزالی، اندیشمند قرون میانه، در مشکوة الانوارش به مناسبت بحث از آیه نور طرح می&zwnj;کند، می&zwnj;تواند ایده&zwnj;های جدیدی برای تاسیس نظریه&zwnj;های بصری در اسلام قرون میانه برانگیزد؛ که از محاکات فراتر می&zwnj;رود. غزالی این واقعیت را که نور یک پدیده و بنابراین دارای سیمایی نسبی است، چنین شرح می&zwnj;دهد:</p>
<p>نور در وضع نخستین، که نزد عوام ظهور می&zwnj;کند، امری نسبی است؛ زیرا شی برای انسانی آشکار می&zwnj;شود و از دیگری پنهان می&zwnj;ماند. که می&zwnj;توان گفت این امر آشکار نسبی و پنهان نسبی است. زیرا نسبت ظهور این نور به ادراکات امری است ناگزیر. نیرومندترین و بارزترین ادراکات عوام حواس است؛ که از جمله آن حس بینایی است [۵].</p>
<p>غزالی، به منظور دسته&zwnj;بندی حالات بینایی، به ایجاد ساختار نظریه&zwnj;ای کاملی که براساس تقابل "چشم" و "چشم بصیرت" [۶] بنا شده دست می&zwnj;زند. این شیوه او را بر طبقه&zwnj;بندی ایده نور در قالب دسته&zwnj;جاتی با نظم سلسله&zwnj;مراتبی توانا می&zwnj;سازد. دسته&zwnj;بندی&zwnj;ای که از سطح پدیداری تا لایه&zwnj;های معنایی و الهی را دربرمی&zwnj;گیرد. عمل کردن در دو جهان متفاوت، یکی "حسی" و دیگری "عقلی" آنگونه که غزالی طرح می&zwnj;کند، روش دیگری [متمایز از پرسپکتیو] برای فهم جهان پدیداری و عالم قدسی وابسته به آن فراهم می&zwnj;سازد.</p>
<p>اجازه می&zwnj;خواهم این فراخوان برای بازنویسی تاریخ هنرهای اسلامی را، به جای پاسخ، با چند سوال مختصر پایان دهم. آیا هنر اسلامی وجودی مستقل از چارچوب تاریخ هنر غربی دارد؟ آیا هنرهای اسلامی به بحث و شرح درقالب نظریه&zwnj;های بصری قابل بازگویی در حوزه مطالعات اسلامی نیاز دارد؟ و سرانجام، چگونه باید تاریخ بصری این هنرها را بازنویسی کرد؟ [پایان]</p>
</div>
</div>
<p dir="ltr">1. Non-canonical</p>
<div dir="ltr">2. anachronistic styles</div>
<div dir="ltr">3. Mimesis</div>
<div>۴. در اینجا نویسنده، گویی بی&zwnj;آنکه بداند شعر از کیست، ترجمه انگلیسی یکی از رباعیات مشهور خیامی را آورده است.</div>
<div>۵. ترجمه این پاراگراف از کتاب مشکوة الانوار، ترجمه دکتر صادق آیینه&zwnj;وند، تهران: امیرکبیر، ۱۳۶۴، ص۴۱ اخذ شده است.</div>
<div dir="ltr">6. intelligent eye</div>