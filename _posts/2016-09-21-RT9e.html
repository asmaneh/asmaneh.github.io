--- 
title: "زبان بصری و کلامی مقرنس در نوشته‌ها و نقشه‌های استاد حسین لرزاده | سلمان مفید" 
authors: asmaneh 
types: research 
featured: false
slug: RT9e 
--- 
<p>آنچه از معماران و طراحان گذشته دربارۀ مقرنس به دست ما رسیده است به دو دسته تقسیم می&zwnj;شود: مقرنس&zwnj;های ساخته شده (مقرنس زنده) و نقشه&zwnj;ها و مسوده&zwnj;های مقرنس. برقراری رابطه میان این دو دسته آثار و تبیین روند رسیدن از نقشه به مقرنس ساخته شده کاری است که معماران گذشته به روشنی شرح نداده&zwnj;اند. نحوۀ تبدیل نقشه به مقرنس زنده موضوعی مهم است که بدون دانستن آن ساخت و تحلیل مقرنس ممکن نیست؛ از این روی بسیاری از محققان معماری اسلامی در حوزۀ مقرنس به این موضوع پرداخته&zwnj;اند. با وجود اینکه مقرنس و روند ساخت و برپایی آنْ موضوعِ مورد توجه محققان است، اما نبود مرجع زبانی مشخص و روش&zwnj;های کاری متنوع میانِ استاد کاران تحقیق در این زمینه را دشوار می&zwnj;کند.<br />در این تحقیق، سلمان مفید، در پی تشریح آثار و افکار استاد حسین لرزاده دربارۀ مقرنس است. بدین منظور می&zwnj;کوشد، با فهم و شرح آرا و ترسیم&zwnj;های لرزاده دربارۀ مقرنس بستری برای ترسیم و فهم سه&zwnj;بعدی مقرنس&zwnj;های ترسیمیِ لرزاده پدید آورد. این تحقیق سه فصل دارد. در فصل اول، &laquo;لرزاده و مقرنس&raquo;، لرزاده را معرفی می&zwnj;کند و چرایی پرداختن به آرای او دربارۀ مقرنس را شرح می&zwnj;دهد. در فصل دوم، &laquo;پیش&zwnj;نیازهای فهم موضوع&raquo;، پیش&zwnj;نیازهای فهم مقرنس در نوشته&zwnj;های لرزاده مثل اصطلاحاتِ او دربارۀ مقرنس و آلاتش و اصول ترسیم و ساخت آن و همچنین نقشه&zwnj;های دوبعدیِ او از مقرنس را گردآوری و دسته&zwnj;بندی می&zwnj;کند. در فصل سوم، &laquo;سه&zwnj;بعدی سازی مقرنس&raquo;، با دانش به دست آمده از فصل دوم، روند ساخت مقرنس را با استفاده از رایانه به صورت سه&zwnj;بعدی ارائه می&zwnj;کند.<br /><br /><strong>مفید، سلمان. &laquo; زبان بصری و کلامی مقرنس در نوشته&zwnj;ها و نقشه&zwnj;های استاد حسین لرزاده&raquo;. پایان&zwnj;نامۀ کارشناسی&zwnj;ارشد مطالعات معماری ایران. استاد راهنما: دکتر عاطفه کرباسی. تهران: دانشگاه شهید بهشتی، شهریور۱۳۹۵.</strong></p>