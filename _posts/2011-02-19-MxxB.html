--- 
title: "اندازه و شمار در صناعت عمارت: راهی برای فهم معماری ایران از طریق بررسی پیوند معماری و ریاضیات| سامان ابوعلی" 
authors: asmaneh 
types: research 
featured: false
slug: MxxB 
--- 
<p>از راه&zwnj;های تقرب به فهم معماری پیشامدرن ایران بررسی نسبت آن با علوم گوناگون است. یکی از علومی که معماری با مراتب و اقسام آن پیوند داشته است ریاضیات و شاخه&zwnj;های آن است. در این تحقیق، سامان ابوعلی به ماهیت معماری و نسبت آن با صناعت پرداخته است. سپس با تأمل در رابطۀ میان صناعات و حکمت&zwnj;ها، به اقسام طبقه&zwnj;بندی علوم پرداخته و جنبه&zwnj;های معماری را در میان آنها جستجو کرده؛ و آن&zwnj;گاه به نسبت معماری با ریاضیات در این طبقه&zwnj;بندی&zwnj;ها پرداخته است. برای این منظور، به منابع مهم اولیه (درجۀ اول) روی آورده و در آنها، از صورت لفظی معماری فراتر رفته و اصطلاحاتی را جسته که معماری یا جنبه&zwnj;هایی از معماری را شامل می&zwnj;شده است. از جملۀ آنها، به &laquo;مهندسی&raquo; در رسالۀ صناعیه، و &laquo;صناعت بناء&raquo; در مقدمۀ ابنخلدون و &laquo;صناعت ریاست بناء&raquo; و &laquo;صنایع در ابنیه&raquo; در احصاء العلوم، و &laquo;علوم عقود ابنیه&raquo; در ارشاد القاصد الی اسنی المقاصد،&nbsp; مفتاح السعادة و مصباح السیادة، و کشّاف اصطلاحات الفنون و العلوم&nbsp; پرداخته است.&nbsp;&nbsp;</p>
<p>این تحقیق شامل ۹ فصل است. محقق در فصل اول به بررسی &laquo;صناعت&raquo; و &laquo;عمارت&raquo; در رسالۀ معماریه و در فصل دوم با عنوان &laquo;تشخیص صناعت عمارت در رسالۀ صناعیه&raquo; به تعریف صناعت، اقسام صناعت، صناعت عمارت و اقسام صناعت پرداخته است. در فصل سوم&nbsp; با عنوان صناعت عمارت در العبر، براساس شرحی که ذیل عنوان &laquo;فی صناعة البناء&raquo; در مقدمۀ ابنخلدون آمده، نخست به تعریف صناعت و سپس به جایگاه صناعت بناء در اقسام صناعت و در انجام به شرحی از صناعت بناء می&zwnj;پردازد. در فصل چهارم بر اساس یکی از کهن&zwnj;ترین متون مربوط به طبقه&zwnj;بندی علم ــ احصاء العلوم فارابی، به جایگاه صناعت عمارت،که فارابی از آن با عنوان &laquo;صناعة رئاسة البناء&raquo; و &laquo;صناعات المدینة العلمیة&raquo; همچون &laquo;صنائع فی الابنیة&raquo; یاد می&zwnj;کند، در اقسام علم می&zwnj;پردازد و سپس آنها را شرح می&zwnj;دهد.&nbsp;</p>
<p>در فصل پنجم به بررسی &laquo;علم عقود ابنیه&raquo; در ارشاد القاصد الی أسنی المقاصد می&zwnj;پردازد. در این بخش محقق به بررسی جایگاه و شرح علمی می&zwnj;پردازد که از علوم جزئی صناعت عمارت است و نه به معنی خود صناعت عمارت در فصل ششم نیز به بررسی جایگاه و شرح علم عقود ابنیه در مفتاح السعادة و مصباح السیادة می&zwnj;پردازد.</p>
<p>تا اینجا، محقق اقسام صناعت و شیوۀ تقسیم آنها را می&zwnj;شناساند. او با توجه به رابطۀ صناعت عمارت با علوم ریاضی و شناخته شدن آن چون یکی از اقسام علم ریاضی و حیل عددی و حیل هندسی، به دنبال منشأ این رابطه است و در فصل هفتم به علم و اقسام آن و سپس قسم علوم ریاضی درآن پرداخته است. در فصل هشتم، با عنوان کمیت و اعراض آن، به تعریف کمیت و خواص آن، اقسام کمیت و اعراض کمیت می&zwnj;پردازد؛ و از آنجا که موضوع علوم ریاضی و به دنبال آن بیشتر علوم صناعت عمارتْ کمیت است که در آن به خود آنها و اعراض آنها می&zwnj;پردازد، رابطۀ بین علوم ریاضی و علوم صناعت عمارت روشن می&zwnj;شود.</p>
<p>در فصل پایانی، با عنوان کمیت در صناعت عمارت، پرسش&zwnj;هایی را با توجه به خواص و اقسام و اعراضی که از کمیت به عنوان موضوع علوم ریاضی و به دنبال آن علوم صناعت عمارت در طول تحقیق به دست آمده است، مطرح می&zwnj;کند و به دگرگونی کمیت با ورود &laquo;نظام بینالمللی آحاد&raquo; و درپی آن به یکان&zwnj;های اندازه کردن در رسالۀ معماریه می&zwnj;پردازد. در انجام نیز برای آن&zwnj;که نشانی از پیوند میان علم و عمل صناعت عمارت در واقع دیده&zwnj; شود، گزارشی را از واقعۀ عمارت بغداد در البلدان آورده است تا حضور اندازه و شمار را در هنگام عمارت نشان دهد.&nbsp;</p>
<p>&nbsp;</p>
<p><strong>سامان ابوعلی. &laquo; اندازه و شمار در صناعت عمارت: راهی برای آموختن صناعت عمارت در گذشتۀ ایران به کمک اندازه و شمار&raquo;. پایان&zwnj;نامۀ کارشناسی ارشد مطالعات معماری ایران. استادان راهنمای اول: دکتر محمدرضا رحیم&zwnj;زاده و دکتر مهرداد قیومی بیدهندی، استاد راهنمای دوم: دکتر مهدی حجت. بهمن ۱۳۸۹.</strong></p>