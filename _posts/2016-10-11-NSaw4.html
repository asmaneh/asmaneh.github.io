--- 
title: "آن روی «ماه»ی که پشت شهر پنهان مانده و ما و مکان‌: تجربه‌ها" 
authors: tamasoki 
types: blog 
featured: false
slug: NSaw4 
--- 
<p>به نام خدا</p>
<p>تماشای رمزآمیزترین پردۀ هنری هستی، جلوۀ نقره&zwnj;فام قرص ماهِ تمام بر صفحۀ سیاه شب، روزگاران درازی است که برای همۀ ساکنان سیارۀ زمین به صورتی یکسان میسر است. این روزها و در پرتو روشنی همارۀ چراغ&zwnj;برق و لامپ&zwnj;های ال&zwnj;ای&zwnj;دی شاید کمتر به یاد بیاوریم که فضای شب&zwnj;هایمان می&zwnj;توانسته جز این باشد. که شب&zwnj;هایی بوده که می&zwnj;شد روی ماه را در افقی وسیع، بی&zwnj;هماورد، به تماشا ایستاد و مردمی بوده&zwnj;اند که به انتظار تماشای تمام یا نو شدنش می&zwnj;ایستاده&zwnj;اند. که گذر پرتوش از روزن خانه&zwnj;هایشان یا گستردن فروغش بر بام&zwnj; و ایوان&zwnj;هایشان را می&zwnj;دیدند و خوش می&zwnj;داشتند و&nbsp;هر جا که به فضاهایشان&nbsp;پرتو می&zwnj;افکند،&nbsp;آنجا را به نامش می&zwnj;خواندند&nbsp;(۱). روزگاری که &laquo;شب مهتاب&raquo; و &laquo;شب تاریک&raquo; فرق&zwnj;ها داشته. و مردمانی که وصف &laquo;مهتابی دل&zwnj;افروز و طرف لاله&zwnj;زاری خوش&raquo; ،&nbsp;&laquo;گل و بید و کنار آب و مهتاب&raquo; ،&nbsp;حتی &laquo;شب و مهتاب و گل و سنگ&raquo; برایشان تصاویری معنادار و&nbsp;فضاهایی آشنا و دلخواه ترسیم می&zwnj;کرده است. مردمانی که پیوند میان تغییر شکل منظم و مدام &laquo;ماه&raquo; و حساب گذر ایام و &laquo;ماه&zwnj;&raquo;های سال را بی&zwnj;درنگ فهم می&zwnj;کرده&zwnj;اند.</p>
<p>شاید در روزگاری که آدم&zwnj;های شهر سراغ ماه را فقط یک شب از سال، در پی سرآمد روزه&zwnj;داری، می&zwnj;گیرند؛ سخن از این همه بی&zwnj;معنی به نظر برسد. اما هنوز هم در شب&zwnj;های عده&zwnj;ای سخن با ماه گفتن و تماشای ماه رخدادی &laquo;انتظار کشیدنی&raquo; است و مکانی که فرصت این تماشا را فراهم کند ارج می&zwnj;نهند.</p>
<p><strong>یکم.</strong>&nbsp;&nbsp;ایستاده بودیم در حیاط. چشمش افتاد به آسمان و گفت خوش به حالتان، از اینجا ماه پیداست. حیاط خانۀ واقع در نشیب ومحاط در آپارتمان&zwnj;های اطرافشان مجالی برای دیدار ماه نمی&zwnj;گذاشت. برای نخستین بار بود که فهمیدم تماشای ماه از حیاط خانه نعمت خیلی بزرگی است که می&zwnj;شد نداشته باشیمش. به نظرم آمد باید اسمش را گذاشت معماری سلبی. در دانشگاه همۀ آنچه راجع به معماری یادمان دادند ایجابی بود.</p>
<p><strong>دوم.</strong>&nbsp;در اتاقی دو در دو در آپارتمانی در مرکز شهر زندگی می&zwnj;کرد که از پنجرۀ کوچکش فقط صدای ساخت و ساز آسمان&zwnj;خراش &nbsp;روبرویی را می&zwnj;شد شنید. شب&zwnj;ها که خسته از کار بازمی&zwnj;گشت، یگانه دلخوشی&zwnj;اش رفتن به بام بود و تماشای ماه. کسی نمی&zwnj;داند در آن ساعت میانشان چه می&zwnj;گذشت. شاید ناگفته&zwnj;هایش را ماه می&zwnj;شنید.&nbsp;</p>
<p><strong>سوم.</strong>&nbsp;آستانۀ در حیاط جای شگفتی بود. گاه&zwnj;گاهی هنگام گذر از راه&zwnj;پله&zwnj;ها، از میان گشایش در و از پس شاخه&zwnj;های انار حیاط، ناخودآگاه غافلگیر می&zwnj;شدی. نگاهت با ماه گره می&zwnj;خورد و او تو را به درنگ و سکوت و تماشا و گاه حرف زدن می&zwnj;خواند. ناب&zwnj;ترین پاره&zwnj;های شبانه&zwnj;روز را در این لحظات می&zwnj;شد سراغ گرفت. از وقتی بخشی از حیاط خانه را سقف زدند معنای حیاط هم تغییر کرد. افق گستردۀ قبلی جایش را داد به قاب مستطیل کوچکی که حالا دیگر فقط بعضی شب&zwnj;ها ماه از میان آن و با ایستادن در فاصلۀ کمی از سقف پیدا بود. دیگر دیدار ماه غیرمنتظره اتفاق نمی&zwnj;افتاد.</p>
<p><strong>چهارم.&nbsp;</strong>از پنجرۀ قدی اتاقش می&zwnj;شد سروِ بلندِ حیاط را تمام&zwnj;قامت دید. شب&zwnj;های مهتاب دلش نمی&zwnj;آمد &nbsp;پرده&zwnj;ها را بکشد. می&zwnj;گذاشت مهتاب پاورچین تا پای تخت بیاید و کل اتاق را روشن کند. قرص ماه از بالای سر سرو پیدا بود و او نگاهش را بدان می&zwnj;دوخت تا وقتی خوابش ببرد. اینطور خیال می&zwnj;کرد که ماه تا صبح دارد تماشایش می&zwnj;کند.</p>
<p><strong>پنجم.</strong>&nbsp;در دانشگاه قدم می&zwnj;زدم، شب، در فکر اینکه چرا برای ما آدم&zwnj;های این روزگار دیدن معجزۀ ماهِ کامل اتفاقی خاص نیست. سرم را که بالا آوردم یک قرص درخشان سفید نخستین چیزی بود که دیدم و ذوق کردم که ماه تمام! شاید بیش از ثانیه&zwnj;ای طول نکشید تا بفهمم اشتباه گرفته&zwnj;ام. گوی سفید نقره&zwnj;ایْ چراغ پایه&zwnj;داری روشن بود.&nbsp;جواب سوالم را گرفته بودم:</p>
<p>دیدن روی تو را دیدۀ جان&zwnj;بین باید &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; وین کجا مرتبۀ چشم جهان&zwnj;بین من است&nbsp;</p>
<p>&nbsp;</p>
<p>۱. جز &laquo;عمارت کوچکی که بر لب حوض برای سیر مهتاب می&zwnj;ساختند&raquo;، چند فضای دیگر را هم به نام مهتابی می&zwnj;خواندند: &laquo;عمارتی بلند و مسطح و بی&zwnj;سقف پیش ایوان یا میان صحن و سرای و باغ، برای نشستن و سیر مهتاب&raquo;؛ و در کل هر سطح مسطح متصل به بنا که برای نشستن بود &ndash; از آن جمله همان که امروز تراس و بالکن می&zwnj;خوانیم- و نیز گاه سطح نشیمنی در پشت بام را.</p>