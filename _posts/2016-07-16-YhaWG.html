--- 
title: "توپ‌خانه‌ها" 
authors: soheili 
types: blog 
tags: توپ‌خانه,تاریخ معماری,مطالعات معماری ایران,آسمانه,حمید سهیلی 
featured: false
slug: YhaWG 
excerpt: "دوم ماه رجب  سال ۹۲۰ق، سپاهیان ایران به فرماندهی شاه اسماعیل اول صفوی در دشت چالدران از سپاهیان سلطان سلیم عثمانی شکست خوردند. علت شکست فزونی سپاهیان عثمانی و در اختیار داشتن ۳۰۰ اراده توپ بود که ایرانیان از داشتن این سلاح آتشین محروم بودند. پس از نبرد چالدران در دوران سلطنت شاه عباس اول صفوی با آمدن برادران شرلی انگلیسی به ایران برای توپ‌ریزی و ساختن توپ و آموزش قشون ایران با سلاح‌های آتشین و مدرن، مکان تازه‌ای به نام «توپخانه» به وجود آمد." 
--- 
<p style="text-align: justify;">دوم ماه رجب&nbsp; سال ۹۲۰ق، سپاهیان ایران به فرماندهی شاه اسماعیل اول صفوی در دشت چالدران از سپاهیان سلطان سلیم عثمانی شکست خوردند. علت شکست فزونی سپاهیان عثمانی و در اختیار داشتن ۳۰۰ اراده توپ بود که ایرانیان از داشتن این سلاح آتشین محروم بودند. پس از نبرد چالدران در دوران سلطنت شاه عباس اول صفوی با آمدن برادران شرلی انگلیسی به ایران برای توپ&zwnj;ریزی و ساختن توپ و آموزش قشون ایران با سلاح&zwnj;های آتشین و مدرن، مکان تازه&zwnj;ای به نام &laquo;توپخانه&raquo; به وجود آمد.&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;&nbsp;&nbsp;&nbsp; در دوران حکومت زندیه نخستین &laquo;میدان توپخانه&raquo;&nbsp; ایران در جنوب ارک کریمخان در شیراز شکل گرفت. در این میدان که به سبزه میدان نیز معروف است،&nbsp; ارک و بنای حکومتی در فاصله&zwnj;ای نزدیک به میدان و دو نیروی بازار و مذهب (مسجد وکیل) به فاصله&zwnj;ای دورتر از فضای میدان قرار گرفته است. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;&nbsp;&nbsp;&nbsp; در عصر قاجار و حکومت آغا محمدخان که تهران به پایتختی انتخاب شد، درجنوب ارک حکومتی یا کاخ گلستان، &laquo;میدان توپخانه قدیم&raquo; در محل میدان ارک و سبزه&zwnj;میدان امروز ساخته شد که برج محمدخانی و توپ مروارید از شاخص&zwnj;های آن دوران است. در پیرامون میدان توپخانۀ قدیم بنای حکومتی ارک درشمال میدان، بازار در جنوب و مذهب (مسجد سلطانی) به فاصله&zwnj;ای دورتر، درجنوب شرقی میدان، قرار داشتند.&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;&nbsp;&nbsp;&nbsp; در دوران سلطنت فتحعلی&zwnj;شاه،&nbsp; ژنرال گاردان فرانسوی برای آموزش نظامی قشون ایران با سلاح&zwnj;های مدرن به ایران آمد. در زمان حکومت ناصرالدین شاه &laquo;میدان توپخانۀ جدید&raquo; در شمال شرقی ارک حکومتی تهران (بالاتراز شمال شرقی کاخ گلستان امروز) ساخته شد. در این میدان، شاهد تغییر عناصر نمادین و الگویی &nbsp;بومی و سنتی میدان&zwnj;های حکومتی ایرانیم که در آن بازار سنتی به بانک تبدیل می&zwnj;شود و دو بنای حکومتی &laquo;بلدیه&raquo; در شمال و &laquo;تلگرافخانه&raquo; در جنوب میدان ساخته می&zwnj;شوند. در این میدان از عنصر مذهب، دیگر نشانی نیست.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;&nbsp;&nbsp;&nbsp; در دوران پهلوی اول، &laquo;میدان توپخانه&raquo; تهران جای خود را به &laquo;میدان مشق&raquo; می&zwnj;دهد. در فضای پیرامون میدان مشق &nbsp;بناهای متعدد حکومتی نظیر قورخانه، کاخ شهربانی، پستخانه، شرکت نفت ایران و انگلیس و به فاصله&zwnj;ای بانک ملی ایران ساخته می&zwnj;شود و در ادامه &laquo;میدان مشق&raquo; جای خود را به پادگان&zwnj;های نظامی داخل شهر می&zwnj;دهد که مکانی برای نگهداری توپ&zwnj;هاست؛ نظیر: سلطنت&zwnj;آباد، عشرت&zwnj;آباد، جمشیدیه و باغشاه و سرانجام پادگان&zwnj;ها در مسیر یک نقل و انتقال و جابه&zwnj;جایی تاریخی به بیرون شهر منتقل شده و به تدریج جای خود را به مراکز فرهنگی -هنری که جایگزین پادگان&zwnj;ها و توپخانه&zwnj;ها شده&zwnj;اند- می&zwnj;دهند. نظیر خانۀ هنرمندان ایران که در مکان یک پادگان قدیمی اوایل دوران پهلوی ساخته می&zwnj;شود یا موزۀ هنرهای معاصر و موزۀ فرش و پارک لاله که در جای میدان جلالیه یا اسب&zwnj;دوانی احداث می&zwnj;شوند و باغ&zwnj;موزۀ قصر که جایگزین زندان قصر می&zwnj;شود. در مسیر حرکت تاریخی میدان&zwnj;های حکومتی و توپخانه&zwnj;ها به نکات زیر باید توجه داشت:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;۱- تا پیش از آمدن توپ و شکل&zwnj;گیری مکانی به نام توپخانه در ایران، میدان&zwnj;های حکومتی در پایتخت&zwnj;ها و مراکز مهم از طرحی الگویی و سنتی برخوردار بودند که در آن سه نیروی قدرتمند زندگی اجتماعی یعنی بازار، حکومت و مذهب در قالب بناهایی با شکوه و یادمانی در پیرامون میدان ساخته می&zwnj;شدند که نمونه&zwnj;های آن از دوران هخامنشیان تا عصر صفویه برجا مانده است. شاخص&zwnj;ترین این میدان&zwnj;ها میدان نقش جهان اصفهان، ساخته شده در زمان سلطنت شاه عباس اول صفوی و در محل باغ نقش جهان اصفهان است.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;&nbsp;&nbsp;&nbsp; در پیرامون این میدان که از برجسته&zwnj;ترین آثار معماری و شهر سازی ایران و جهان است، سه نیروی مهم زندگی اجتماعی یعنی&nbsp; بازار (سردر قیصریه)، حکومت (کاخ عالی قاپو) و مذهب (مسجد امام و مسجد شیخ لطف الله) طرحی الگویی و نمادین از شکل&zwnj;گیری میدان&zwnj;های حکومتی را به یادگار گذاشته است. میدان نقش جهان اصفهان آخرین نمونۀ میدان&zwnj;های حکومتی ایران با طرح بومی و سنتی و نمادین است و پس از آن در دوره&zwnj;های بعد و با شکل&zwnj;گیری توپخانه&zwnj;ها، این طرح الگویی و تاریخی آرام آرام دگرگون و سرانجام به دست فراموشی سپرده می&zwnj;شود. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
<p style="text-align: justify;">&nbsp;</p>
<p style="text-align: justify;">۲ - در کنار سه نیروی مهم زندگی اجتماعی یعنی بازار، حکومت و مذهب که بر گرد یک فضای بزرگ شهری به نام &nbsp;میدان حکومتی شکل می&zwnj;گیرند، نیروی چهارمی به&zwnj;تدریج و آرام آرام بر کنارۀ میدان ظاهر می&zwnj;شود که نیروی علم و دانش است. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
<p style="text-align: justify;">&nbsp;</p>
<p style="text-align: justify;">این نیرو در قدیم&zwnj;ترین نمونۀ میدان&zwnj;های حکومتی دوران اسلامی ایران بر کنارۀ میدان ریگستان بخارای عصر سامانی سدۀ چهارم هجری در قالب مدرسه و مسجد میرعرب ظاهر می&zwnj;شود و در ادامه، در سدۀ نهم تا یازدهم هجری، در قالب مدرسۀ الغ&zwnj;بیک و مدرسۀ شیردار و مدرسۀ طلاکاری در پیرامون میدان ریگستان سمرقند و در سدۀ دهم هجری در قالب مدرسۀ &nbsp;اکبریه در ضلع شمال میدان صاحب&zwnj;آباد تبریز و در سدۀ یازدهم هجری به صورت مسجد و مدرسۀ شیخ لطف الله بر کنارۀ شرقی میدان نقش جهان و در سدۀ دوازدهم هجری به صورت بنای دیوانخانه، نزدیک به میدان توپخانۀ شیراز عصرزندیه و در سدۀ سیزدهم هجری به صورت مدرسۀ دارالفنون و عمارت تلگرافخانه در جنوب میدان توپخانۀ تهران عصر قاجار و در دهۀ دوم ۱۳۰۰ شمسی در مغرب میدان مشق تهران به صورت موزۀ ایران باستان و در دهۀ پنجاه هجری شمسی به صورت موزۀ هنرهای معاصر و موزۀ فرش در فضای میدان جلالیه یا اسب&zwnj;دوانی تهران و در دهۀ هفتاد هجری شمسی به صورت خانۀ هنرمندان ایران در فضای پادگانی از اوایل عصر پهلوی و در اوایل دهۀ نود هجری شمسی باغ&zwnj;موز&zwnj;ۀ قصر در فضای زندان قصر در تهران ساخته می&zwnj;شود و این دگرگونی و تغییر کاربری تا به امروز ادامه دارد. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
<p style="text-align: justify;">&nbsp;</p>
<p style="text-align: justify;">&nbsp;</p>