--- 
title: "معماری جای دیگری است" 
authors: zarei 
types: blog 
featured: false
featureImg: "/assets/img/posts/tcgzW.jpg" 
slug: tcgzW 
gallery: 
- image_path: "/assets/img/posts/tcgzW.jpg" 
  title: "معماری جای دیگری است" 
 
--- 
<p>معماری مجموعه&zwnj;ای از رویدادهای گوناگونِ به هم پیوسته است. دانشجوی تازه&zwnj;کار و کارگر روزمزد و مهندس مجرب، هریک مسیر رویدادی از این مجموعه پیچیده را تعیین می&zwnj;کنند و به نتیجه نهایی&zwnj;ای چون برپایی، بهبود یا بازسازی و تزیین بنا شکل می&zwnj;بخشند. اما درک پیچیدگی و تنوع این رویدادها از دور دشوار به نظر می&zwnj;آید. چنانکه مثلاً هنگام دیدن تصویر معماری از قاب رسانه، معمولاً با پدیده&zwnj;ای بسیار کلی و گزیده مواجهیم. چیزی که انگار افراد کمتری در انجام آن دخیل&zwnj;اند و بسیار ساده&zwnj;تر به نتیجه می&zwnj;رسد. در واقع اغلب رسانه&zwnj;ها، حتی آنها که شناخت و معرفی معماری را تخصص خود می&zwnj;دانند، کمتر چیزی از پشت صحنه این فعالیت را نشان می&zwnj;دهند و بیشتر مشتاق&zwnj;اند محصول نهاییِ خاص و ارزشمندی را به مثابه واقعیت معماری مطرح کنند. محصولی گزیده که از اساس با خانه ما و مدرسه و خیابان نزدیک ما متفاوت است و گویی به جای برآمدن از عمل پر پیچ و خمِ معماری، فقط از استعداد ناب قهرمانی به نام معمار به دست آمده. کلی&zwnj;بودن، گزیدگی و وابستگی این تصویرِ برساخته به قهرمانِ داستان معماری، هریک جای بررسی و شرح فراوان دارند؛ اما در اینجا فقط مقدمه&zwnj;ای برای بررسی بیشتر نکته آخر مهیا می&zwnj;کنم؛ اینکه پدیده قهرمان&zwnj;سازی در معماری چگونه چیزی است و چگونه فهم ما از معماری را تغییر می&zwnj;دهد.&nbsp;</p>
<p>&nbsp;سال&zwnj;ها پیش، دنیس اسکات براون[1] نقدهای بر جامعه مردسالارِ معماری نوشت[2] و برای توصیف دقیق&zwnj;تر موضوع نقد، نظام حاکم بر معماری را نظامی ستاره&zwnj;ای[3] خواند. یعنی شبکه&zwnj;ای که علی&zwnj;رغم تنوع و پیچیدگی فراوان در فعالیت&zwnj;های خرد، همیشه به رهبر و ناظری مقتدر نیاز دارد. اینکه چنین نظامی چقدر طبیعی است، چقدر مردسالارانه است و چه ویژگی&zwnj;های محدودکننده&zwnj;ای برای زنان دارد را باید در سایر متن&zwnj;های اسکات براوان پی گرفت؛ اما شکل کلی این تعریف می&zwnj;تواند به فهم بهتر ما از تصویرِ برساخته معماری در روزگار کنونی کمک کند. در واقع توصیف اسکات براون از ساختار معماریِ زمانه ما بر مفهومی استوار است که می&zwnj;تواند به خدمت ساخت تصویری جذاب&zwnj;تر از معماری درآید و معمارِ قهرمان و معماری شاخص را به مثابه واقعیت طبیعی معماری نمایان کند. اگر چند دهه پیش اسکات براون از پدیده&zwnj;ای نقدپذیر چون نظام ستاره&zwnj;ای معماری سخن می&zwnj;گفت و در پی اصلاح آن بود، جدل رسانه&zwnj;ای امروز بر این است که چه کسی را باید ستاره معماری خواند و کدام بنا را باید برنده این مسابقه جهانی دانست. در واقع سال&zwnj;ها پس از شکل&zwnj;گیری تعاریف و نقدهایی حول نظام ستاره&zwnj;ای معماری، امروز با مفاهیم ظاهراً مشابهی مواجهیم که بیش از آنکه نظام و ساختار حاکم بر معماری را توصیف کنند، از شخص معمارِ قهرمان و اثر قهرمانانه او سخن می&zwnj;گویند.&nbsp;</p>
<p>&nbsp;معنای کلی واژه&zwnj;های چون Starchitecture و Strachitect را می&zwnj;توان بدون جستجو نیز حدس زد؛ اما گشتی در لغت&zwnj;نامه&zwnj;های انگلیسی نشان می&zwnj;دهد که شخص معمار در این گفتمان با مفاهیمی چون شهرت[4] &nbsp;و تازگی[5] و آوانت&zwnj;گاردیسم[6] همنشین است و بنایی که می&zwnj;سازد نیز با محصول[7]، برند[8]، چشم&zwnj;گیر بودن[9]، جهانی&zwnj;شدن[10]، و البته با تأثیر و دگرگونی ارتباط دارد. در واقع این دو واژه دنیایی را تصویر می&zwnj;کنند که در آن معماری که خط و سبک خاص خود را دارد، فارغ از برخی محدودیت&zwnj;های مکانی و زمانی، محصولی چشم&zwnj;گیر خلق می&zwnj;کند. محصولی که با تکیه بر آن هم می&zwnj;توان تغییری مهم در جامعه ایجاد کرد[11] و هم معماری را از شر محدودیت&zwnj;ها و پیچیدگی&zwnj;های غیر ضروری نجات داد.[12] بنا بر این گویی که اثری چون موزه گوگنهایم هم می&zwnj;تواند شهری شکست&zwnj;خورده را زنده کند و هم شاهدی است بر این که فعالیت معماری می&zwnj;تواند آزادانه&zwnj;تر پیش رود.</p>
<p>&nbsp;ممکن است افراد بسیاری آثار گهری را نپسندند و به زیبایی&zwnj;شناسی و شیوه معماری او نقدهای جدی وارد کنند. اما مسأله این متن نه تعیین زیبایی یا زشتی بناست و نه بررسی توانایی معمار. در عوض مسأله بررسی ادعای رایجی است درباره کار بزرگ معمارِ قهرمان و تأثیر شگرف او در جامعه. جستجوی ساده واژه Strachitect در گوگل، تصویری نمادین از گهری را نشان می&zwnj;دهد، در مشهورترین ژست معماری زمانه ما![13] احتمالاً مجاز نیستم که آن تصویر را اینجا بیاورم، اما می&zwnj;توانم درباره آن مطالبی بنویسم. حرکت مشهور گهری در واقع اعتراضی بود به خبرنگاری که کارهای او را چیزی بیش از نمایش نمی&zwnj;دانست.[14] اما فارغ از این موقعیت، گویی این تصویرْ معمار نمادینی را نشان می&zwnj;دهد که قرار است خودْ همه چیز را تعیین کند و اجازه ندهد افرادی خارج از این حوزه از درست و غلط معماری سخن بگوید.[15] نمادی از خودبسندگی و قدرت معمارانِ مشهور این روزگار؛ یعنی افرادی مستعد و قدرتمند که می&zwnj;توانند قواعد دست و پا گیر بیرونی را نادیده بگیرند، آزادانه&zwnj;تر به خلق بنا بپردازند و از این راه چیزی را دگرگون کنند. اما آیا می&zwnj;توان این ادعا را پذیرفت؟ آیا واقعاً در چنین نقطه حساسی از تاریخ معماری قرار داریم و با ادامه فعالیت آزادانه چنین معمارانی، معماری به پدیده&zwnj;ای خودبسنده، آزاد و تعیین&zwnj;کننده تبدیل خواهد شد؟</p>
<p>&nbsp;برخی متفکران این حوزه، مفهوم اثر بیلبائو[16] را شاهدی بر درستی این ادعا می&zwnj;دانند. آنها معتقدند شهر ورشکسته بیلبائو پس از ساخت موزه مشهور فرانک گهری، موفق شده سرمایه عظیمی را جذب کند، گردشگری را رونق دهد؛ و اساساً از محیطی مرده به مرکزی فرهنگی و مکانی مهم در اروپا تبدیل شود. بنا بر این حتی اگر منتقد ساخت چنین بنایی باشیم نیز نمی&zwnj;توانیم تغییر و دگرگونی شهر بیلبائو را پس از برپایی آن انکار کنیم. در کنار اینها، باور بسیاری نیز بر این است که معمار در اینجا محدودیت&zwnj;های مهمی را کنار زده و اثری دلخواه خود پدید آورده است. گویی در این موقعیت، همه چیز برای معمار به درستی پیش می&zwnj;رود؛ چنانکه او هم بنای مورد نظر خود را می&zwnj;سازد و هم به تغییر مهمی شکل می&zwnj;بخشد.&nbsp; پس آیا باید اعتراف کنیم که معماری در عصر ما توانسته جایگاهی چنین تأثیرگذار بیاید؟ آیا معماران مشهور این عصر چنان قدرتی دارند که با عملِ معماری، شهری را دگرگون کنند و جامعه&zwnj;ای مرده را رونق ببخشند؟ البته که فهم درستی یا نادرستی این ادعا پیچیده&zwnj;تر از توان این متن کوتاه است، اما به گمانم می&zwnj;توانیم با برخی شواهد نشان دهیم که پذیرش چنین ادعایی سخت است و دست کم در همه موارد نباید این جایگاه رفیعِ را باور کرد.&nbsp;</p>
<p style="text-align: center;">***</p>
<p>&laquo;شهرمان در حال مرگ است. ما یک اپرای سیدنی می&zwnj;خواهیم آقای گهری! &raquo;[17]</p>
<p>معمارِ موزه گوگنهایم بیلبائو از هنگامی سخن می&zwnj;گوید که کارفرمایان تلاش کرده&zwnj;اند ویژگی کلی کار را برای او توضیح دهند. اما برخلاف گهری که معتقد است در این نقطه با خواسته کارفرمایان مخالفت کرده و بنایِ دلخواه خود را ساخته، معتقدم که پافشاری او بر بنای دلخواه خود، اساساً مسأله مهمی نبوده است. در واقع تفاوتی که گهری رقم زده، اساساً تفاوت قابل اعتنایی نیست. با این پرسش می&zwnj;توانیم این مسأله را بهتر درک کنیم: &laquo;برای کسی که خواسته ساخت موزه بیلبائو را مطرح کرده، چه تفاوتی میان این بنا و اپرای سیدنی وجود دارد؟ آیا تفاوت مد نظر او در صورت بنا و نرمی یا خشونت خطوط کلی است؟ چقدر برای او مهم است که سطح معوجی از تیتانیوم سرمایه شهر را چند برابر کند یا صورت و ماده&zwnj;ای دیگر؟&raquo; گزارش&zwnj;ها نشان می&zwnj;دهد که افراد دخیل در این تصمیم، پس از پایان ساخت موزه، مفصلاً از خواسته&zwnj;ها و دستاوردهای خود گفته&zwnj;اند؛ اما در هیچ کدام از این مکتوبات خواسته&zwnj;هایی بیش از &laquo;چشم&zwnj;گیر بودن&raquo; و &laquo;سودآوری&raquo; بنا به چشم نمی&zwnj;خورد. پس آیا معمارِ قهرمان چیز مهمی را تغییر می&zwnj;دهد؟ آیا او اساساً در جایگاه تصمیم&zwnj;گیری است و چگونگی تأثیر چنین بنایی در شهر و اجتماع را معین می&zwnj;کند؟ آیا جز این است که ویژگی&zwnj;های پیچیده اجتماعی و اقتصادی، مسائلی را ایجاد کرده که کارفرما راه حل آن را در ساخت بنایی خاص و چشم&zwnj;گیر می&zwnj;بیند؟ به نظر می&zwnj;رسد که در چنین موقعیت&zwnj;هایی حتی راه حل نیز پیش از حضور معمار تعیین می&zwnj;شود و اگر کمی اغراقی کنیم، قهرمان کسی است که خط چشم&zwnj;گیرتری روی کاغذ می&zwnj;کشد تا به طرزی ساده&zwnj;تر تغییر مورد نظر ذی&zwnj;نفعان را رقم بزند و فایده بیشتری برای آنها به ارمغان آورد.</p>
<p>&nbsp;پس چرا ادعای آزادی معماری و تأثیرگذاری معمار در چنین جایگاههای بزرگی معتبر به نظر می&zwnj;رسد؟ به گمانم پاسخ را باید بیش از همه در تغییر مفهومی&zwnj;ای پی بگیریم که در ابتدای متن از آن سخن گفتیم. در واقع با تغییر نقطه توجه از روند پیچیده معماری به معمارِ مرشد و قهرمان و اثر شاخص او، عرصه&zwnj;ای بسیار محدود جای زمین واقعی بازی معماری را می&zwnj;گیرد. در جریان این تغییر، مجموعه متنوع فعالیت&zwnj;های معماری جای خود را به عرصه&zwnj;ای کوچک برای عرض اندام معماران خاص می&zwnj;دهد. عرصه&zwnj;ای که موقعیت بی&zwnj;نظیری را برای دگرگونی تصاویر خلاقانه معماری مهیا می&zwnj;کند؛ اما معمار را نیز از روند پیچیده کارش جدا می&zwnj;سازد و فعالیت او را در تعریفی خاص (و شاید کودکانه) از طراحی خلاصه می&zwnj;کند. بی&zwnj;گمان هر چقدر هم که این عرصه فعالیت کوچکتر شود، قهرمانِ داستان معماری، تواناتر به نظر می&zwnj;آید و کارش مهم&zwnj;تر جلوه می&zwnj;کند. در حالی که چنین موقعیتی عملاً او را از جایی که می&zwnj;تواند در آن تأثیرگذار باشد جدا می&zwnj;سازد و تعریف آزادی را به تنوع و پیچیدگی تصاویر محدود می&zwnj;کند.&nbsp;</p>
<p>&nbsp;بنا بر این آزادی و تأثیری که از آن سخن می&zwnj;گوییم عملاً به محدود شدن تعریف معماری و نادیده گرفتن بخش&zwnj;های مهمی از آن وابسته است.&nbsp;البته که شهرت معماران، منافاتی با استعداد و پختگی آنان در معماری ندارد؛ اما به نظر می&zwnj;رسد گفتمانی که امروز به قهرمان&zwnj;پروری در این عرصه دامن می&zwnj;زند، مدیون ساده شدن، ناقص شدن و البته تغییر صورت مسأله معماری است. مدیون ساده شدن است، زیرا پیچیدگی&zwnj;های معماری را بیش از همیشه به پشت پرده می&zwnj;برد و اجازه نمی&zwnj;دهد تصویری واقعی از داستان طولانی و پر پیچ و خم ساخت یک بنا به دست آید. به دلایل بسیار، ناقص است؛ چنانکه معماری را به ترسیم خطوط جالب و چشم&zwnj;گیر می&zwnj;کاهد و در خدمت تغییر مسأله معماری به چیزی سهل&zwnj;الوصول&zwnj;تر و بی&zwnj;دردسرتر است. چیزی که در نگاه اول تأثیر شگرفی دارد و تغییر مهمی ایجاد می&zwnj;کند، اما در واقع آنقدر ساده و محدود است که فقط می&zwnj;تواند در خدمت اهداف کلان و تأثیرات شگرفی باشد که در بیرون از دایره معماری تعیین شده است.&nbsp;پس می&zwnj;توانیم بپرسیم که اساساً کدام رویدادها&nbsp; و کدام افراد بیشتر با معماری درگیرند؟ معماران قهرمان یا سازندگان عادی بناهای شهر؟ در واقع اگر با چنین نگاهی خود را در جایگاه تاریخ&zwnj;نگار معماری تصور کنیم، بیشتر از کدام گروهها و رویدادهای عرصه معماری سخن خواهیم گفت؟ معماران و کارگران سازنده خانه&zwnj;های اطراف؟ سرمایه&zwnj;گذارانی که به بناهای شهر شکل می&zwnj;دهند یا قهرمانان خطوط چشم&zwnj;گیر و عرصه&zwnj;های کوچک؟</p>
<p dir="rtl"><br /><strong>پی&zwnj;نوشت:</strong></p>
<p dir="ltr">[1]. Denise Scott Brown (1931 - )<br />[2]. See: Scott Brown, Denise. &ldquo;Room at the Top? Sexism and the Star System in Architecture,&rdquo; in&nbsp;Architecture: A Place for Women, ed. Ellen Perry Berkeley and Matilda McQuaid (Washington, DC: Smithsonian Institution Press, 1989), 237&ndash;46.</p>
<p dir="ltr">[3]. Star System (in architecture)<br />[4] . Fame (Famous, Well-known, High-profile)<br />[5]. Novelty<br />[6]. Avant-Gardism<br />[7]. Product<br />[8]. Brand<br />[9]. Eye-catching / to arrest the eye<br />[10]. Globalization</p>
<p dir="ltr">[11]. The museum has become the most influential building of modern times. See: Moore, Rowan. &ldquo;The Bilbao effect: how Frank Gehry&rsquo;s Guggenheim started a global craze&rdquo;. (<a href="https://www.theguardian.com/artanddesign/2017/oct/01/bilbao-effect-frank-gehry-guggenheim-global-craze" target="_blank" rel="noopener">link</a>)<br />Guggenheim Bilbao transformed not only the way that outsiders thought about the city, but also the way the city regarded itself.</p>
<p dir="ltr">It has attracted 20 million visitors (more than 60 percent from overseas) to a city with only 350,000 inhabitants.</p>
<p dir="ltr">The project and its ripple effects have created more than 5000 local jobs and generated &euro;650 million of additional revenue for the Basque treasury. See: Morris, Jane. &ldquo;The Guggenheim Bilbao, 20 Years Later&rdquo;. (<a href="https://news.artnet.com/art-world/the-bilbao-effect-20th-anniversary-1111583" target="_blank" rel="noopener">link</a>)<br />[12]. &ldquo;I think Star Architects have seized an opportunity to go anywhere in the world to produce meaningless buildings.&rdquo;</p>
<p dir="ltr">&ldquo;There are no rules. [&hellip;] only a feeling of wonderful freedom&rdquo;. See: Heilpern, John. &ldquo;Habitat for Harmony: Celebrated architect Moshe Safdie ponders the Bilbao effect, starchitects and what buildings really&nbsp;want.&rdquo;. (<a href="https://www.vanityfair.com/culture/2012/06/moshe-safdie-architecture-of-today-bilbao-effect" target="_blank" rel="noopener">link</a>)</p>
<p dir="ltr">[13]. (<a href="https://www.theguardian.com/artanddesign/2014/oct/24/frank-gehry-journalist-finger-architecture-shit#img-1" target="_blank" rel="noopener">link</a>)<br />[14]. &ldquo;just about spectacle&rdquo;. See: (<a href="https://www.theguardian.com/artanddesign/2014/oct/24/frank-gehry-journalist-finger-architecture-shit" target="_blank" rel="noopener">link</a>)</p>
<p dir="ltr">[15]. &ldquo;leave us alone. We are dedicated to our work. [&hellip;] I work with clients who respect the art of architecture. Therefore, please don&rsquo;t ask questions as stupid as that one.&rdquo; See: (<a href="https://www.theguardian.com/artanddesign/2014/oct/24/frank-gehry-journalist-finger-architecture-shit" target="_blank" rel="noopener">link</a>)<br />[16]. The Bilbao Effect: a phenomenon whereby cultural investment plus showy architecture is supposed to equal economic uplift for cities down on their luck.</p>
<p dir="ltr">Also see: The Bilbao effect: How 20 years of Gehry&rsquo;s Guggenheim transformed the city (link)<br />[17]. Moore, Rowan. &ldquo;The Bilbao effect: how Frank Gehry&rsquo;s Guggenheim started a global craze&rdquo;. (<a href="https://www.theguardian.com/artanddesign/2017/oct/01/bilbao-effect-frank-gehry-guggenheim-global-craze" target="_blank" rel="noopener">link</a>)</p>