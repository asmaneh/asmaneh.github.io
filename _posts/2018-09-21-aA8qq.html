--- 
title: "نسبت طراحی با تحقیق - ۱" 
authors: zamiri 
types: blog 
featured: false
slug: aA8qq 
--- 
<p>همۀ ما با دو حوزۀ طراحی[۱] و تحقیق[۲] آشنا هستیم و فرایند تحقیق و طراحی را تجربه کرده&zwnj;ایم. در دورۀ کارشناسی بیشتر با فعالیت طراحی درگیر بوده&zwnj;ایم و در دورۀ ارشد به طور جدی وارد مقولۀ تحقیق شده&zwnj;ایم. تأملی بر ارتباط میان این دو فعالیت و مقایسه آن&zwnj;ها با هم، می&zwnj;تواند یکی از موضوعات جالب برایمان باشد. این که در هر کدام از این فعالیت&zwnj;ها با چه مسائل و توانایی&zwnj;هایی درگیر هستیم و شباهت&zwnj;ها و تفاوت&zwnj;های میانشان چیست. طبیعتاً این بررسی به شناخت بهتر هر یک و ویژگی&zwnj;هایشان منجر خواهد شد. دیوید ونگ[۳] و لیندا گروت[۴] در فصل دوم کتاب روش&zwnj;های تحقیق معماری[۵]، به این موضوع و ارتباط طراحی با تحقیق پرداخته&zwnj;اند. در این یادداشت و یادداشت&zwnj;های بعدی به بعضی مباحث آن خواهیم پرداخت.<br />نویسندگان کتاب در مقدمۀ این فصل موضع خود را اعلام می&zwnj;نمایند که در نظر ایشان با اینکه تفاوت&zwnj;های کلیدی میان طراحی و تحقیق وجود دارد اما در عین حال شباهت&zwnj;های زیادی نیز میانشان است. در واقع بر این نظر هستند که طراحی و تحقیق نه کاملا جدا از هم و متضاد هستند و نه دو حوزۀ فعالیت یکسان را می&zwnj;سازند. بلکه رابطۀ بسیار ظریف، مکمل و قوی&zwnj;ای با هم دارند. سپس به بحث&zwnj;های متأخر دربارۀ این ارتباط، در حوزۀ معماری و رشته&zwnj;های مرتبط با آن می&zwnj;پردازند و اجمالاً برخی مواضع متفاوت محققان را در این باره بیان می&zwnj;کنند. در این میان نظر ونگ و جاپلین[۶] دربارۀ طراحی، که ناظر به نظریۀ هوش&zwnj;های چندگانۀ گاردنر[۷] است، جالب توجه است که به شکلی دیگر طراحی را با تحقیق مرتبط می&zwnj;کند. در توضیح نبودن هوشی مختص به طراحی در فهرست هوش&zwnj;های چندگانۀ گاردنر، ونگ و جاپلین می&zwnj;گویند که طراحی در بنیادی&zwnj;ترین سطح خود با این قابلیت درونی انسان مرتبط است که می&zwnj;تواند هر مجموعه&zwnj;ای از داده&zwnj;های مختلف و نامرتبط با هم را به سمت یک خروجی قابل فهم و مطلوب طرح&zwnj;ریزی و الگوسازی کند. به اعتقاد آنها ته&zwnj;رنگی از این قابلیت در همه انواع هوش&zwnj;هایی که گاردنر طبقه&zwnj;بندی کرده، وجود دارد و به همین خاطر است که نمی&zwnj;توان آن را به عنوان یک هوش جداگانه که مختص به طراحی باشد مطرح کرد. در ادامه تصریح می&zwnj;شود که تحقیق نیز فعالیتی است که داده&zwnj;ها را به سوی نتایج مطلوب طرح&zwnj;ریزی و چارچوب&zwnj;بندی می&zwnj;کند. به این ترتیب تحقیق نیز از این نظر عمیقاً با قابلیت طراحی انسان مرتبط است.<br />در ادامه به مقالۀ سالمن [۸] پرداخته می&zwnj;شود. او شکل&zwnj;گیری &laquo;کارگاه&zwnj;های تحقیق&raquo; را به عنوان جایگزینی برای رویکرد رایج در مدارس معماری که طراحی را مستقلاً مدنظر قرار می&zwnj;دهند، دنبال می&zwnj;کند. سالمن بر مفهومی از تحقیق معماری تأکید می&zwnj;کند که نسبت به نظرهای بیشتر نویسندگان پیشین، کثرت&zwnj;گرایانه&zwnj;تر است و با نظر ونگ و جاپلین شباهت&zwnj;هایی دارد و انواع گستره&zwnj;تری از تحقیق را شامل می&zwnj;شود. از نظر او تحقیق شامل هم روش&zwnj;های کیفی و هم کمی می&zwnj;شود و حاصل&zwnj;جمعی از واقعیات عینی و تخیلات فردی پژوهشگر را در خود جای می&zwnj;دهد. به این ترتیب بر این ادعا طراحی و تحقیق مخلوطی از این دو (واقعیات عینی و تخیلات فردی) هستند که خوب سوار هم شده باشند. در پایان این قسمت نویسندگان کتاب به این می&zwnj;پردازند که یکی از جریان&zwnj;های رایج در این زمینه، تمایل به یکسان پنداشتن تحقیق با نگاه تنگ&zwnj;نظرانه&zwnj;ای به علم است که منحصراً متکی بر داده&zwnj;های کمی و واقعی است و با کیفیت&zwnj;های شهودی طراحی بیگانه است. در حالیکه ایشان بر این عقیده&zwnj;اند که اصطلاح علم گسترۀ بیشتری از نظام&zwnj;ها را دربرمی&zwnj;گیرد و در به کارگیری اصطلاح تحقیق دامنۀ مفهومی وسیعی از رویکردها را مد نظر دارند.<br />(ادامه دارد)</p>
<p dir="rtl">_____________________________________</p>
<p dir="rtl"><strong>پی&zwnj;نوشت:</strong></p>
<p dir="ltr">[1] Design<br />[2] Research<br />[3] David Wang<br />[4] Linda Groat<br />[5] Architectural research methods<br />[6] Joplin<br />[7] Gardner<br />[8] Salomon</p>