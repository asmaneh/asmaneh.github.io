--- 
title: "گزیدۀ کتاب: گفتگو در باغ" 
authors: madani 
types: blog 
featured: false
slug: mwjk 
--- 
<p>شاهرخ: چرا آن&zwnj;قدر دور برویم، مثل باغ همکارانِ خودت.<br />فرهاد: مینیاتوریست&zwnj;ها؟<br />شاهرخ: بیشتر صحنه&zwnj;ها از روی طرح باغ ساخته شده.<br />فرهاد: طرح یا تصویر ذهنی؛ تصوری که از باغ وجود داشت.<br />شاهرخ: درست است؛ از روی خیالِ باغ، باغِ خیال. حتی در صحنه&zwnj;های رزم، &laquo;رستم&raquo; و &laquo;سهراب&raquo; دارند کُشتی می&zwnj;گیرند تا پشتِ هم را به خاک برسانند اما چند ردیف کاج و سرو، دایره&zwnj;وار، دورشان را گرفته است و اسب&zwnj;ها، که آنها نیز پدر و پسرند، بَرگُستوان&zwnj;پوشیده و دشمن&zwnj;خو، روبه&zwnj;روی هم سرِ دست بلند شده&zwnj;اند.<br />فرهاد: در تصویری دیگر، میدانِ همین ماجرا در دامنۀ کوهی است پوشیده از چند درخت سرو که در آن اسب&zwnj;ها حیرت&zwnj;زده به فرزند&zwnj;کُشیِ پدر خیره شده&zwnj;اند. اما این&zwnj;ها چه ربطی به باغ دارد؟<br />شاهرخ: نبرد در دامن طبیعت می&zwnj;گذرد، اما طبیعتی که لخت و وحشی نیست: تیغۀ کوه سبزگونه و زمینْ بنفش مایل به سربی است. در زیر آسمانی روشن و سرمه&zwnj;ای، چند درخت بر دامنه روییده است و یکی که بر قلّه ایستاده، گل&zwnj;هایی فیروزه&zwnj;ای و پنج&zwnj;پرِ ستاره&zwnj;مانند دارد و جابه&zwnj;جا بوته&zwnj;های گل، هر یک به رنگی و شکلی، از خاک برآمده. رزمگاه در طبیعت است، اما در باغِ طبیعت.<br />فرهاد: در جایی که پهلوانانِ جوان را نامردانه می&zwnj;کُشند، وجودِ سرو شاید اشاره&zwnj;ای است ناآگاهانه به پیوستگی حیات و نفی مرگ.<br />شاهرخ: نفی مرگ در آن جهان، پس از مرگ. مردن در اینجا و زیستن در آنجا؛ اما در چگونه جایی؟ در باغ، و آن هم ــ در مورد سهراب ــ در باغ بهشت.<br />فرهاد: می&zwnj;خواهی بگویی گذشتگان در جنگ هم باغ بهشت می&zwnj;کشیدند؟<br />شاهرخ: نه، می&zwnj;خواهم بگویم ایدۀ باغ که در کُنه ضمیرشان نشسته بود، در هر چه می&zwnj;کشیدند اثر می&zwnj;گذاشت؛ همانطور که ایدۀ آخرت در روح آدم ِمؤمن وجود دارد و در رفتارش اثر می&zwnj;کند؛ چه در فکر آن باشد و چه نباشد. حتی خانه&zwnj;ها و اتاق&zwnj;هایی که در مینیاتور می&zwnj;بینیم، با وجود خط&zwnj;های مستقیمِ هندسی و شکل&zwnj;های مربع، مستطیل، لوزی، یا کاشی&zwnj;کاریِ آبیِ آسمانی، گلدانی&zwnj;هایی با خط&zwnj;های منحنیِ درهم&zwnj;پیچیده، پنجره&zwnj;های مُشبّکِ بالاخانه، پرده&zwnj;های روناسی، نقشِ پرنده&zwnj;های رنگارنگ بر دیواره&zwnj;های مینایی و اسلیمی&zwnj;های قالی، شمعِ سفیدِ شمعدان در کنار گلاب&zwnj;پاشی باریک و کشیده، میوه&zwnj;خوریِ گرد با سیب و نارنج یا گلابی، مجلس بزم و کمانچۀ قهوه&zwnj;ای، تنگ طلایی و دستمال قرمز و رقاصی آبی&zwnj;پوش و چند شاخه گل انار که پراکنده از کف اتاق بیرون زده، همه در حقیقت باغی اندرونی است.<br />فرهاد: مینیاتور ما، در اصل، هنری تزیینی است و بیشتر در خدمت ادبیات بود و تصویر کردن داستان&zwnj;ها. [...] نقاش فقط در فکر زیبایی بود نه چیزی دیگر، و مدل زیبایی را از طبیعت می&zwnj;گرفت اما نه از طبیعت &laquo;طبیعی&raquo;. از آنجا که مینیاتور هنر درباریان و بزرگان بود، نقاش که خودش هم&zwnj;نَفَس و هم&zwnj;سلیقۀ آنها بود، از طبیعت همین بزرگان، از باغی که طبیعت آراسته و دلخواه آنهاست، که آن را می&zwnj;شناختند و در آن به سر می&zwnj;بُردند، الهام می&zwnj;گرفت؛ وگرنه مینیاتوریست نه در فکر الهیات بود و نه واقع&zwnj;گرایی، نه کاری با بهشت داشت و نه طبیعت؛ حتی کاری با باغی که در عالم واقع می&zwnj;دید نداشت. او بنا به درک و دریافتی که از زیبایی داشت، آنچه را که می&zwnj;دید ــ و بیش از همه باغ را ــ چشم&zwnj;نوازتر و فریباتر تصور می&zwnj;کرد و آن تصور را به روی کاغذ می&zwnj;آورد. نتیجه هم غلبۀ باغ و بوستان است در مجلس&zwnj;هایی که در مینیاتورها به تصویر کشیده شده. [...] جای رویدادهای دیگر هم تا حد ممکن در باغ است: گفت&zwnj;وگوی شاهزاده و دانشمند، دیدار پدر و پسر، تاج&zwnj;گذاری پادشاه که در صحن باغی بر تخت نشسته. حتی درون حمام هم با رنگ&zwnj;های غیر واقعی و شاد و شیرین و سرزنده، بی&zwnj;شباهت به شادابیِ باغ نیست. می&zwnj;خواهم نتیجه بگیرم که توجه به باغ، علت دیگری دارد. [...]<br />شاهرخ: البته قبول دارم که نقاش، بهشت نمی&zwnj;کشد ولی باغی که او تصویر می&zwnj;کند نه تنها باغِ بهشت یا باغِ &laquo;طبیعی&raquo; نیست بلکه دانسته از آن دوری می&zwnj;کند. او آرمانِ باغ یا باغِ آرمانی ــ جانِ باغ ــ را نقاشی می&zwnj;کند؛ باغِ آرمانیْ باغِ بهشت است که باغِ باغ&zwnj;هاست و سرچشمۀ درک و دریافت از زیبایی است که تو می&zwnj;گویی، یا اگر هم نباشد، نمونه و سرمشق متعالی و کمال آن است: باغِ خیال.<br />فرهاد: اکثراً نه هنرمند مذهبی است و نه موضوع اثرش.<br />شاهرخ: ولی آرمانِ مابعدطبیعی وجود دارد و نقاش را از باغِ طبیعت دور می&zwnj;کند. از سویی او را از طبیعت قهّارِ نامهربان به سوی طبیعتی دلخواه می&zwnj;راند تا به خلاف طبیعت موجود، باغش را به میل دل و پسندِ خاطر خود بسازد و بیاراید؛ و از سوی دیگر، میل دل و پسندِ خاطر، او را از مرز طبیت فراتر می&zwnj;بَرد و به مابعدطبیعت، به عالم آزادِ خیال، به آرمانی که از باغ در خیالش آفریده است می&zwnj;کشاند: باغِ بهشت در خیالِ خلّاق!</p>
<p><strong>شاهرخ مسکوب.&nbsp;گفت&zwnj;وگو در باغ. تهران: فرهنگ جاوید، ۱۳۹۴، ص ۲۱- ۲۶.</strong></p>